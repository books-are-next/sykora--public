<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>pripad_pro_exorcistu-11</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="pripad_pro_exorcistu-11" xml:lang="cs-CZ">
		<div class="Z-kladn--textový-r-meček">
			<p id="_idParaDest-62" class="MLP_uroven2_kapitola ParaOverride-1">DEN OSMÝ <br/>čtvrtek 8. října</p>
			<p id="_idParaDest-63" class="MLP_uroven3_nadpis ParaOverride-3">LIII.</p>
			<p class="MLP_text_bez1radku ParaOverride-1">Marii je dvacet pět let. Leží s&#160;manželem na pláži. Svatební cesta. Bělostný písek, vyšisovaná blankytná obloha, zelenošedé moře, stříbrná pěna vln. Ozývá se křik. Marie se zvedá. Na břehu leží mrtvý delfín, vedle další. Kam oko dohlédne, na písku umírají delfíni. Desítky zvířat. Lidé se sbíhají a&#160;z&#160;dálky zvoní telefon. Ten zvuk se přibližuje, jak Marie běží k&#160;umírajícím zvířatům. Rozhlíží se a&#160;to zvonění najednou přichází z&#160;nitra nejbližšího delfína…</p>
			<p class="MLP_text_bez1radku ParaOverride-5">Marie navyklým pohybem hrábla na noční stolek a&#160;nahmatala mobil. Šest hodin! Slepenýma očima zamžourala na displej, kdo volá, a&#160;pak zmáčkla tlačítko pro přijetí hovoru. „Jestli to není něco důležitýho, tak ve chvíli, kdy mi začne pracovní doba, obdržíš mou hodinovou výpověď,“ řekla.</p>
			<p class="MLP_text ParaOverride-1">„Jsem tě asi vzbudil, že?“ ozval se Viktor Vitouš.</p>
			<p class="MLP_text ParaOverride-1">„Je mi záhadou, jak s&#160;takovým postřehem můžeš dělat tuhle práci,“ ucedila Marie. „Co chceš?“</p>
			<p class="MLP_text ParaOverride-1">„Máme další vraždu.“</p>
			<p class="MLP_text ParaOverride-1">Marie se rázem probudila.</p>
			<p class="MLP_text ParaOverride-1">„V&#160;noci zavraždili tu Pánkovu novou milenku.“</p>
			<p class="MLP_text ParaOverride-1">„Ach, bože,“ vzdychla Marie.</p>
			<p class="MLP_text ParaOverride-1">„Ale to není všechno,“ řekl Vitouš. „Můžu nahoru?“</p>
			<p class="MLP_text ParaOverride-1">„Jak nahoru?“</p>
			<p class="MLP_text ParaOverride-1">„Sedím v&#160;autě u&#160;tebe před domem.“</p>
			<p class="MLP_text ParaOverride-1">„Ale já jsem ještě v&#160;pyžamu.“</p>
			<p class="MLP_text ParaOverride-1">„Když mi uvaříš kafe, tak to nějak snesu.“</p>
			<p class="MLP_text ParaOverride-1">„Tak pojď.“</p>
			<p class="MLP_text ParaOverride-1">Marie se vyhrabala z&#160;postele a&#160;ze skříně vytáhla župan. Cinkl zvonek. Marie zmáčkla otvírač dveří a&#160;šla se do koupelny opláchnout.</p>
			<p class="MLP_text ParaOverride-1">Svého šéfa přivítala se zubním kartáčkem v&#160;ústech. Cosi zahuhlala, z&#160;čehož Viktor Vitouš vyrozuměl, že má jít dál.</p>
			<p class="MLP_text_bez1radku_-12-0- ParaOverride-1">O&#160;pět minut později už společně seděli v&#160;kuchyni a&#160;čekali, až dobublá kávovar. Viktor Vitouš podával Marii zprávu o&#160;nočních událostech. Kolem půl dvanácté někdo zavolal na tísňovou linku a&#160;nahlásil, že nějaký muž v&#160;Jílové ulici hodil do kontejneru cosi, co vypadalo jako tělo. Dokonce uvedl i&#160;„espézetku“ auta, kterým měl muž přijet. Poslali tam hlídku a&#160;ta skutečně nahlásila nález mrtvé ženy v&#160;kontejneru na sklo. „Ještě jsme netušili, kdo to je, tak jsem tam vyrazil já. Byl se mnou Kodet a&#160;ten mrtvou poznal&#160;– byla to ta, co poskytla Pánkovi alibi. Nahlášená espézetka patřila taky Pánkovi. Osobně jsem zkontroloval Pacáka s&#160;Purkyněm&#160;– kupodivu nespali. Nahlásili, že Králová byla u&#160;Pacáka, ale že odešla. Podle nich byl Pacák celý večer doma, sledovali, jak se pohybuje po domě. „Autem nikam nevyjel. Dokonce jsme se šli sami přesvědčit; oknem garáže jsme viděli, že tam to auto fakt stojí.“</p>
			<p class="MLP_text ParaOverride-1">„Mluvil jsi s&#160;Pánkem?“</p>
			<p class="MLP_text ParaOverride-1">„Ne. Nechali jsme ho být. Purkyně s&#160;Pacákem hlídali dál, teď ráno je mají střídat.“</p>
			<p class="MLP_text ParaOverride-1">Marie šla nalít dva hrnky kávy. „Dala bych ti snídani, ale mám tu jen sušenky. Jsem úplně vyjedená. V&#160;poslední době nemám čas na velkej nákup.“</p>
			<p class="MLP_text ParaOverride-1">Vitouš se smířil i&#160;s&#160;těmi sušenkami.</p>
			<p class="MLP_text ParaOverride-1">„Vypadá to, jako by se to někdo dost průhledně snažil na Pánka hodit,“ řekl.</p>
			<p class="MLP_text ParaOverride-1">Marie pokývala hlavou a&#160;napila se kávy: „Buď ten kdosi nemá vůbec žádnou fantazii, anebo je to úmyslně tak průhledný.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„No třeba se Pánek domáknul, že ho Pacák s&#160;Purkyněm sledují. Počítáme, že Štěpánovou nemohl zabít jen jeden člověk. Bude mít komplice. Pánek tak mohl být doma pěkně pod dohledem a&#160;ten někdo druhý… Jak ji vlastně zabili?“</p>
			<p class="MLP_text ParaOverride-1">„Zadusili ji. Každopádně jsem zajistil místo činu, standardní postup. Tu mrtvou má už na stole Anděl. Máš se kolem desáté stavit, už bude mít předběžnou zprávu. Pánka jsem nechal tobě.“</p>
			<p class="MLP_text ParaOverride-1">„Výborně. A&#160;říkals, že máš ještě něco.“</p>
			<p class="MLP_text ParaOverride-1">„Volala k&#160;nám nějaká Nemravová ze Štěpánova. Její muž tam prý dělá obecního policajta. Víš, o&#160;koho jde?“</p>
			<p class="MLP_text ParaOverride-1">Marie přitakala.</p>
			<p class="MLP_text ParaOverride-1">„No,“ pokračoval Vitouš, „takže tenhle Nemrava dneska v&#160;noci zmizel.“</p>
			<p class="MLP_text ParaOverride-1">Marie chvíli nereagovala, jen se dívala z&#160;okna na koruny stromů. „Jak <span class="MLP_znak_kurziva_11b">zmizel</span>?“</p>
			<p class="MLP_text ParaOverride-1">„Prostě zmizel. V&#160;noci jel do služby, prý na kontrolu vesnice nebo co. Od té vraždy to dělal každou noc. Měl se vrátit za hodinu, ale nevrátil se. Žena mu volala, ale telefon má vypnutý. Tak sedla na kolo a&#160;šla ho hledat. A&#160;našla jen jeho prázdné auto. Po Nemravovi ani stopy.“</p>
			<p class="MLP_text ParaOverride-1">Marie složila hlavu do dlaní.</p>
			<p class="MLP_text ParaOverride-1">„Poslal jsem tam Edelweisse a&#160;pár hochů. Edelweiss mi volal, že bys tam radši měla přijet. O&#160;půl sedmé tě tady vyzvedne Horová, už jsem jí volal. Já půjdu vyřídit všechno to papírování a&#160;napsat zprávu.“</p>
			<p class="MLP_text ParaOverride-1">„Viktore,“ zvedla Marie oči k&#160;Vitoušovi, „já se v&#160;tom zmatku vůbec neorientuju.“</p>
			<p id="_idParaDest-64" class="MLP_uroven3_nadpis ParaOverride-1">LIV.</p>
			<p class="MLP_text_bez1radku ParaOverride-1">Ucpané ranní silnice je zpomalily, takže než se dostaly do Štěpánova, hodiny na palubní desce služební oktávie hlásily čtvrt na osm. Na křižovatce u&#160;prodejny zeleniny odbočily doleva směrem k&#160;vlakovému nádraží. Situace byla podobná jako před osmi dny. Po vesnici se už rozkřiklo, že se zas něco děje, a&#160;tak směrem k&#160;nádraží proudily hloučky zvědavců a&#160;babiček v&#160;šátcích a&#160;teplých svetrech udatně šlapajících do pedálů letitých bicyklů.</p>
			<p class="MLP_text ParaOverride-1">Široká ulice vedla přímo, takže už z&#160;dálky viděly cíl cesty. Míjely řadové domky, pak párek nízkých paneláků postavených někdy v&#160;šedesátých letech. Vlevo stál kiosk a&#160;za ním byl vjezd ke staré dělnické kolonii, vpravo se dalo odbočit k&#160;rozsáhlému armádnímu areálu se sklady a&#160;vojenskými opravnami. Hned za odbočkou byla obecní knihovna a&#160;za ní ve stínu stromů se červenal zavřený evangelický kostel, nevyužívaný od odsunu německé menšiny po válce.</p>
			<p class="MLP_text ParaOverride-1">Mezi knihovnou a&#160;kostelem parkovala fábie štěpánovské obecní policie. Edelweiss dal celý prostor ohradit policejní páskou, kterou v&#160;rozích jistily tři policejní vozy, nechal jen úzký průchod pro cestu k&#160;vlakovému nádraží. Všude postávaly hloučky zvědavců. Kristýna Horová několikrát zatroubila, aby vůbec projela ke školce.</p>
			<p class="MLP_text ParaOverride-1">„Bože, to je zas zmatek,“ vzdychla Marie. „Budem potřebovat další lidi. Zavolej k&#160;nám, ať neprodleně pošlou ještě aspoň tři hlídky.“ </p>
			<p class="MLP_text ParaOverride-1">Od kostela k&#160;nim mířil Edelweiss. V&#160;jedné z&#160;policejních oktávií seděla bledá paní Nemravová a&#160;v&#160;dlaních žmoulala kapesník. Starosta Liška pobíhal kolem policejní pásky a&#160;pomáhal držet zvědavce v&#160;mezích. Lidé na něj cosi pokřikovali a&#160;on rázně gestikuloval. Vedle policejního vozu stála dvojice zkroušených mladých mužů a&#160;jeden z&#160;uniformovaných policistů si do bloku zaznamenával, co mu říkají.</p>
			<p class="MLP_text ParaOverride-1">„Dobré ráno,“ pozdravil Edelweiss.</p>
			<p class="MLP_text ParaOverride-1">„No aby bylo,“ zavrčela Marie.</p>
			<p class="MLP_text ParaOverride-1">„Technici už jsou na cestě,“ řekl Edelweiss. „Auto je zamčený, čekám s&#160;tím na techniky, ať si je radši otevřou sami.“</p>
			<p class="MLP_text ParaOverride-1">Z&#160;auta vystoupila Kristýna: „Posily už jedou. Ahoj.“</p>
			<p class="MLP_text ParaOverride-1">„Ahoj,“ odpověděl Edelweiss. „Tak dneska kolem páté k&#160;nám volala paní Nemravová, že manžel nedorazil domů. Našla tady jen prázdné auto.“</p>
			<p class="MLP_text ParaOverride-1">Marie došla k&#160;Nemravově služební fábii. Auto bylo opuštěné, ale někdo si dal tu práci vypustit všechny čtyři gumy. Marie na to nechápavě hleděla. „Ta kola ještě navíc i&#160;pomočili,“ doplnil Edelweiss.</p>
			<p class="MLP_text ParaOverride-1">„Co to má znamenat?“ zakroutila Marie hlavou.</p>
			<p class="MLP_text ParaOverride-1">„Ale máme je. Tamhle ti dva pitomci. Už to s&#160;nima sepisují. Pravděpodobně byli poslední, kdo Nemravu tady u&#160;auta viděl. Když odešel, vypustili mu gumy a&#160;pomočili kola.“</p>
			<p class="MLP_text ParaOverride-1">„Co je to za blbce?“</p>
			<p class="MLP_text ParaOverride-1">„Šli z&#160;hospody,“ odpověděl Edelweiss, jako by se tím všem vysvětlovalo.</p>
			<p class="MLP_text ParaOverride-1">Marie rázně přešla ke dvojici zkroušených mužů. Oběma už mohlo být přes třicet, jeden měl aktovku, druhý přes rameno batůžek; byli zmatení, vystrašení, a&#160;navíc jim ujel vlak do Olomouce na směnu. Policista pozdravil, ale Marie se věnovala jen dvěma provinilcům. </p>
			<p class="MLP_text ParaOverride-1">„Vy jste tady včera večer viděli strážníka Nemravu?“</p>
			<p class="MLP_text ParaOverride-1">„Jo,“ přitakal jeden. „Hledal něco tady na kraji cesty a&#160;v&#160;trávě u&#160;kostela.“</p>
			<p class="MLP_text ParaOverride-1">„Co?“</p>
			<p class="MLP_text ParaOverride-1">„To nevíme. Svítil si baterkou. Nevšímali jsme si ho.“</p>
			<p class="MLP_text ParaOverride-1">„Ale jeho auta jste si všimli, že?“ Marie ukázala na vypuštěné gumy. „Co to má jako znamenat?“</p>
			<p class="MLP_text ParaOverride-1">„To byla jen taková klukovina…,“ řekl druhý.</p>
			<p class="MLP_text ParaOverride-1">„Klukovina?“ vybuchla Marie. „Kolik vám je? Počítejte s&#160;tím, že to bude mít pro vás oba pořádnou dohru.“</p>
			<p class="MLP_text ParaOverride-1">„Vždyť se zas tolik nestalo…“</p>
			<p class="MLP_text ParaOverride-1">„Ne? Jste dospělí lidi, tak za svý jednání ponesete následky jako dospělí lidi. A&#160;nepočítejte s&#160;tím, že to bude jen nějaký přestupkový řízení. Bude to napadení veřejnýho činitele, takže půjdete sedět!“</p>
			<p class="MLP_text ParaOverride-1">„Jaký napadení?!“ Muž začal být vyděšený. „My jsme se Nemravy ani nedotkli.“</p>
			<p class="MLP_text ParaOverride-1">„Ne? Snad mi nechcete tvrdit, že on se jen tak díval, jak mu vypouštíte gumy a&#160;ještě vás povzbuzoval!“</p>
			<p class="MLP_text ParaOverride-1">„On tu vůbec nebyl.“</p>
			<p class="MLP_text ParaOverride-1">„Teď jste mi řekl, že jste ho viděli.“</p>
			<p class="MLP_text ParaOverride-1">„To jo, ale pak tady nebyl. Někam šel. Šli jsme z&#160;Hutí&#160;– jako z&#160;hospody a&#160;viděli Nemravu, jak cosi hledá. Až skoro u&#160;křižovatky jsem si vzpomněl, že jsem v&#160;hospodě nechal bundu s&#160;klíčema. No a&#160;abych nemusel zvonit a&#160;nevzbudil ženu a&#160;děcka, vrátil jsem se a&#160;kluci šli se mnou. A&#160;to už tady Nemrava nebyl. Fakt. To je pravda.“</p>
			<p class="MLP_text ParaOverride-1">„Nějaké auto jste neviděli?“</p>
			<p class="MLP_text ParaOverride-1">Muž se zamyslel. „Možná jela kolem dodávka, ale nevšimli jsme si jí.“</p>
			<p class="MLP_text ParaOverride-1">„Máte to sepsaný?“ otočila se Marie na policistu.</p>
			<p class="MLP_text ParaOverride-1">„Ano, i&#160;jména těch dalších dvou.“</p>
			<p class="MLP_text ParaOverride-1">„Dobře. Tak běžte,“ řekla Marie dvěma provinilcům.</p>
			<p class="MLP_text ParaOverride-1">„Ale my přijdem pozdě do práce,“ řekl jeden z&#160;nich.</p>
			<p class="MLP_text ParaOverride-1">„A&#160;co jako? To chcete odvoz?“</p>
			<p class="MLP_text ParaOverride-1">Edelweiss s&#160;Kristýnou stáli na místě, kde včerejší opilci viděli Nemravu. Rozhlíželi se kolem sebe, zkoumali krajnici silnice. „Co tady ten Nemrava mohl hledat?“ zeptala se jich Marie. Starosta Liška je pozoroval a&#160;pak se vydal k&#160;nim.</p>
			<p class="MLP_text ParaOverride-1">„Co tu hledáte?“ zeptal se.</p>
			<p class="MLP_text ParaOverride-1">„Tamhleti dva nám tvrdili, že tu včera v&#160;noci něco hledal strážník Nemrava.“</p>
			<p class="MLP_text ParaOverride-1">Starosta na Marii udiveně pohlédl. „Tady na tom místě jsme našli mrtvého Františka Spáčila, to byl Nemravův kolega.“</p>
			<p class="MLP_text ParaOverride-1">Na dvě vteřiny Marie přestala vnímat svět kolem sebe.</p>
			<p class="MLP_text ParaOverride-1">„Náš druhý strážník tady zemřel. Přesně na tomhle místě,“ řekl starosta. „Vyšetřovala to policie. Bohužel měl problémy s&#160;alkoholem a&#160;zřejmě se opil a&#160;přejelo ho auto. Bylo to hrozné, ale zemřel na místě.“</p>
			<p class="MLP_text ParaOverride-1">„Kdy se to stalo?“</p>
			<p class="MLP_text ParaOverride-1">„V&#160;sobotu 26. září. Někdy časně ráno. Asi kolem šesté. Byl řešit zas nějakej kravál u&#160;Doulů, Doula se vrátil nalitý z&#160;ryb a&#160;zase mlátil manželku. A&#160;pak ho našli tady.“</p>
			<p class="MLP_text ParaOverride-1">Marie ledově odkrajovala každé slovo: „Proč nám to nikdo neřekl?“</p>
			<p class="MLP_text ParaOverride-1">„Vaši kolegové to vyšetřovali jako dopravní nehodu. Pachatel bohužel ujel.“</p>
			<p class="MLP_text ParaOverride-1">„Kdo to šetřil?“</p>
			<p class="MLP_text ParaOverride-1">„Štěpánov patří pod Šternberk. Takže přijeli lidi ze Šternberka.“</p>
			<p class="MLP_text ParaOverride-1">„A&#160;Spáčil měl být opilý…,“ zopakovala Marie.</p>
			<p class="MLP_text ParaOverride-1">„No, dokonce měl v&#160;autě prázdnou láhev.“</p>
			<p class="MLP_text ParaOverride-1">Marie se otočila směrem ke kostelu, aby se nadechla, a&#160;pak zpět ke starostovi: „Proč jste nám to neřekl?“</p>
			<p class="MLP_text ParaOverride-1">„Za prvé jsem myslel, že vy u&#160;policie si navzájem všechno říkáte, a&#160;za druhé jsem nevěděl, že by to mohlo být důležité,“ bránil se starosta.</p>
			<p class="MLP_text ParaOverride-1">„Kde bydlí Doulovi?“</p>
			<p class="MLP_text ParaOverride-1">„Můžu vás tam zavést.“</p>
			<p class="MLP_text ParaOverride-1">„Tak jedem.“ Marie pokynula Edelweissovi s&#160;Kristýnou a&#160;vydali se k&#160;autům.</p>
			<p class="MLP_text ParaOverride-1">Když míjeli jednu ze služebních oktávií, všimla si Marie, že uvnitř stále sedí paní Nemravová. „Moment,“ zavolala na kolegy, otevřela dveře od auta a&#160;přidřepla k&#160;paní Nemravové.</p>
			<p class="MLP_text ParaOverride-1">„Dobrý den, řekněte mi, co dělal váš manžel v&#160;noci venku? Co tady hledal?“</p>
			<p class="MLP_text ParaOverride-1">Paní Nemravová se rozplakala: „Já nevím. On… On chtěl být užitečný. Hodně o&#160;vás mluvil. Že jste k&#160;němu byla hodná, tak vám chtěl pomoct. Víte, oni se mu tady všichni smějí, celá vesnice se mu posmívá. Tak chtěl tady v&#160;noci hlídat. Co našli to mrtvé děvče, každou noc jezdil křížem krážem po Štěpánově, jako že drží hlídku. Myslel si, že kdyby nějak pomohl při pátrání, že by mohl třeba k&#160;policii a&#160;že by ho lidi začali brát vážně.“</p>
			<p class="MLP_text ParaOverride-1">„Paní Nemravová, ale co dělal zrovna tady? Nevíte, proč jel zrovna sem?“</p>
			<p class="MLP_text ParaOverride-1">„Já nevím,“ a&#160;hlas se jí zajíkl pláčem.</p>
			<p class="MLP_text ParaOverride-1">„Starosta vás odveze domů, ano? Slibuju, že udělám všechno pro to, abychom vašeho muže našli. Už teď sem jedou další lidi z&#160;Olomouce, budeme ho hledat, nebojte se. Člověk se jen tak nemůže ztratit. Najdeme ho. A&#160;vy běžte domů.“</p>
			<p class="MLP_text ParaOverride-1">Pomohla jí vystoupit z&#160;vozu.</p>
			<p class="MLP_text ParaOverride-1">„Pane starosto, zaveďte nás k&#160;Doulům a&#160;pak odvezte, prosím, paní Nemravovou domů.“</p>
			<p class="MLP_text ParaOverride-1">Starosta přitakal a&#160;všichni nastoupili do vozů. První jel ve služebním autě obecního úřadu starosta s&#160;Nemravovou, za nimi pak Marie s&#160;Kristýnou a&#160;Edelweissem. Projeli celou vesnici, minuli školu, kostel sv. Vavřince s&#160;farou, kino, autobusovou zastávku, na kterou ono osudné ráno mířila Veronika, a&#160;několik desítek metrů za ní starosta přibrzdil, otevřel okénko a&#160;rukou ukázal na dům na druhé straně ulice. Kristýna zastavila a&#160;všichni tři vystoupili. Starostovo auto se otočilo, Liška jim zamával a&#160;odjel zpět ke kinu, kde odbočil doleva směrem na přifařenou Liboš.</p>
			<p class="MLP_text ParaOverride-1">Přešli cestu k&#160;řadovému dvoupatrovému domku s&#160;uniformně šedou fasádou. Bydliště domácího násilníka Douly a&#160;jeho týrané ženy. Upravená předzahrádka. Trochu oprýskaná barva na vstupních dveřích. Otevřeli branku, prošli předzahrádkou ke dveřím a&#160;zazvonili.</p>
			<p id="_idParaDest-65" class="MLP_uroven3_nadpis ParaOverride-1">LV.</p>
			<p class="MLP_text_bez1radku ParaOverride-1">Dveře domku otevřela mladá žena a&#160;za zády jí vykukovala dvě děvčátka. Paní Doulová mohla mít kolem pětatřiceti, ale vypadala o&#160;deset let starší; obličej oteklý únavou, zplihlé mastné vlasy pod uši, čelo poseté vyrážkami. Na sobě měla dlouhé červené triko do půlky stehen, zpod něhož vykukovaly holé, sádrově bílé nohy&#160;– baňatá nafialovělá kolena s&#160;tlustou popraskanou kůží a&#160;lýtka obrostlá tmavými chloupky. Každému z&#160;návštěvníků při pohledu na ni vytanuly jiné pocity. Kristýna si představila, co by s&#160;touhle opotřebovanou matkou dvou dětí, která nebude o&#160;moc starší než ona, udělaly kadeřnice, průměrná stylistka a&#160;něco kvalitní kosmetiky. Edelweisse zcela neprofesionálně napadlo, že některé týrané ženy si o&#160;těch pár facek přímo říkají. Marii jí bylo prostě a&#160;jednoduše líto.</p>
			<p class="MLP_text ParaOverride-1">Představili se a&#160;paní Doulová na ně pár vteřin udiveně hleděla, než jim pokynula, aby šli dál. Holčičky, jedna pětiletá a&#160;druhá už ve školních letech, se držely maminky a&#160;prohlížely si nezvyklou návštěvu. „Tady je ale všechno naprosto v&#160;pořádku,“ řekla paní Doulová nejistým hlasem. Určitě věděla o&#160;výstupu s&#160;jejím mužem a&#160;měla strach, že kdyby se stala svědkem další manželovy potupy, mohl by si pak vylít zlost a&#160;vztek na ní.</p>
			<p class="MLP_text ParaOverride-1">„Tak to rádi slyšíme,“ řekla Marie.</p>
			<p class="MLP_text ParaOverride-1">V&#160;prostorné neuklizené kuchyni seděl u&#160;stolu Miroň Doula, ještě v&#160;pyžamu, jehož rozepnutý kabátek odhaloval holá bílá prsa posetá nějakou zarudlou vyrážkou a&#160;pivní pupek. Z&#160;velkého hrnku upíjel kávu, kouřil a&#160;igelitový ubrus před sebou notně zadělal popelem z&#160;cigarety a&#160;drobky od snídaně. Jakmile ve dveřích spatřil Marii, jeho zarudlý obličej viditelně zbledl; ztuhl a&#160;nebyl s&#160;to ani pozdravit.</p>
			<p class="MLP_text ParaOverride-1">„Miško, vem si aktovku a&#160;jdi do školy,“ řekla paní Doulová starší holčičce. V&#160;domě asi panoval tuhý režim, protože dítě beze slova poslechlo.</p>
			<p class="MLP_text ParaOverride-1">Paní Doulová se posadila a&#160;triko si stáhla přes kolena. Ať vypadala jakkoliv, její obličej nenesl sebemenší stopy násilí. Doula si prohlížel podrobený igelitový ubrus a&#160;mlčel stejně jako manželka. </p>
			<p class="MLP_text ParaOverride-1">„Přišli jsme se vás zeptat na sobotu 26. září. Přesněji na ranní návštěvu Františka Spáčila tady u&#160;vás.“</p>
			<p class="MLP_text ParaOverride-1">Paní Doulová se přes stůl podívala na manžela. Doula stále nic neříkal, a&#160;tak si jeho mlčení vyložila jako svolení, že může sama promluvit.</p>
			<p class="MLP_text ParaOverride-1">„Ano, Franta Spáčil tady byl.“</p>
			<p class="MLP_text ParaOverride-1">„To my víme,“ řekla Marie. „Potřebovali bychom si jen upřesnit čas. Kdy sem přijel a&#160;v&#160;kolik odešel.“</p>
			<p class="MLP_text ParaOverride-1">„A&#160;proč sem přijel,“ doplnil Edelweiss. Marie se po něm ohlédla, ale nic neřekla.</p>
			<p class="MLP_text ParaOverride-1">„Byl jsem s&#160;chlapama na rybách,“ zahučel Doula.</p>
			<p class="MLP_text ParaOverride-1">„A?“ na to Edelweiss.</p>
			<p class="MLP_text ParaOverride-1">„Trochu jsme se se ženou pak nepohodli.“</p>
			<p class="MLP_text ParaOverride-1">„Ale všechno bylo v&#160;pořádku. Sama jsem to Frantovi Spáčilovi vysvětlila,“ přidala se rychle paní Doulová.</p>
			<p class="MLP_text ParaOverride-1">„Dokážete si vzpomenout, v&#160;kolik odsud odcházel? Byl tady autem?“</p>
			<p class="MLP_text ParaOverride-1">Dvě otázky najednou paní Doulovou zřejmě zaskočily. Chvíli je mlčky zpracovávala: „Ano, přijel autem.“</p>
			<p class="MLP_text ParaOverride-1">„Jste si jistá?“</p>
			<p class="MLP_text ParaOverride-1">„Viděla jsem ho odjíždět.“</p>
			<p class="MLP_text ParaOverride-1">„V&#160;kolik to bylo hodin?“</p>
			<p class="MLP_text ParaOverride-1">Paní Doulová opět pohlédla na nejvyšší autoritu v&#160;domě. Ta však stále tupě zírala na igelitový ubrus, tak si sama troufla na odpověď. „Nevím to přesně. Půl šesté? Tři čtvrtě na šest?“ Odmlčela se. „Ale všechno bylo v&#160;pořádku. Řekla jsem panu Spáčilovi, že všechno bylo v&#160;pořádku.“</p>
			<p class="MLP_text ParaOverride-1">„Pojďte s&#160;námi ven, paní Doulová,“ řekla Marie.</p>
			<p class="MLP_text ParaOverride-1">Její manžel zvedl hlavu. Paní Doulová se jej pohledem zeptala na svolení, ale nedočkala se reakce. Přítomnost hned tří policajtů zřejmě Doulu zbavila schopnosti jakkoliv na cokoliv reagovat. Manželka vstala, potáhla si dlouhé červené triko o&#160;něco níž a&#160;společně odešli před dům.</p>
			<p class="MLP_text ParaOverride-1">„Vy jste viděla, kde stálo auto pana Spáčila?“ zeptala se Marie.</p>
			<p class="MLP_text ParaOverride-1">„Franta bydlel na Dolním konci. Až za obecním úřadem,“ řekla Doulová a&#160;ukázala doleva. „Odtamtud taky přijel. Auto stálo tady. Přímo před barákem.“</p>
			<p class="MLP_text ParaOverride-1">Marie s&#160;Edelweissem a&#160;Kristýnou se rozhlíželi po ulici. Kolem udatně šlapala na starém bicyklu babka v&#160;šátku a&#160;dychtivě sledovala situaci. Doleva se rovně a&#160;nudně táhla hlavní ulice celé obce. Edelweiss ukázal směrem, odkud podle Doulové měl přijet obecní policajt: „Tamhleten oranžový dům s&#160;tmavou střechou. Tam bydlí Pánek. Asi pět set metrů.“</p>
			<p class="MLP_text ParaOverride-1">Marie pokývala hlavou. Otočila se na opačnou stranu. Asi o&#160;sto metrů dál byla autobusová zastávka směrem na Olomouc. Hlavní silnice tam zatáčela&#160;– objížděla budovu místního kina s&#160;autobusovou zastávkou směrem na Uničov. Za kinem vyčuhovala špička kostelní věže. Silnice se tam dvakrát zavlnila a&#160;míjela faru.</p>
			<p class="MLP_text ParaOverride-1">Paní Doulová dezorientovaně sledovala, jak se tři policisté pořád rozhlížejí doleva a&#160;doprava po ulici, na níž nebylo nic zajímavého. Babky na kolech zpomalovaly a&#160;zvědavě otáčely hlavy. Doulová se začínala strašně stydět.</p>
			<p class="MLP_text ParaOverride-1">„Takže Spáčilovo auto stálo před vaším domem předkem směrem ke kostelu?“ ujistila se Marie.</p>
			<p class="MLP_text ParaOverride-1">Doulová nechápala, co to všechno má být, ale přisvědčila, že tomu tak bylo.</p>
			<p class="MLP_text ParaOverride-1">„A&#160;když pan Spáčil odjížděl, kterým směrem jel?“</p>
			<p class="MLP_text ParaOverride-1">Doulová se zarazila. „Ke kostelu.“</p>
			<p class="MLP_text ParaOverride-1">„Nevíte proč? Neříkal vám, že by třeba ještě někam musel jet?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Ale služebna obecní policie stejně jako Spáčilův byt jsou na opačné straně,“ řekla Marie. „Viděla jste pana Spáčila se otáčet?“</p>
			<p class="MLP_text ParaOverride-1">„Ne,“ zakroutila Doulová hlavou.</p>
			<p class="MLP_text ParaOverride-1">„Nebylo na Spáčilově odjezdu něco divného?“</p>
			<p class="MLP_text ParaOverride-1">Doulová usilovně přemýšlela. „Přišel k&#160;autu. A&#160;pak… Vypadalo to, jako by se na něco díval…“</p>
			<p class="MLP_text ParaOverride-1">„Kam se díval?“</p>
			<p class="MLP_text ParaOverride-1">„Jako ke kinu.“ A&#160;Doulová svá slova doprovodila rozmáchlým gestem.</p>
			<p class="MLP_text ParaOverride-1">„A&#160;pak?“</p>
			<p class="MLP_text ParaOverride-1">„Nasedl do auta a&#160;jel…,“ Doulová se zarazila, jako by jí to právě teď došlo, „… ke kinu.“</p>
			<p class="MLP_text ParaOverride-1">„A&#160;co v&#160;tu chvíli dělal váš manžel?“</p>
			<p class="MLP_text ParaOverride-1">Doulová se automaticky ohlédla k&#160;domu. Její manžel však byl stále paralyzován&#160;– nestál ani ve dveřích, ani nevykukoval za záclonou některého z&#160;oken. „Byl doma,“ špitla.</p>
			<p class="MLP_text ParaOverride-1">„Nešel třeba za panem Spáčilem?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Určitě?“</p>
			<p class="MLP_text ParaOverride-1">„Jak jsem se vrátila domů, co Spáčil odjel, tak už spal.“</p>
			<p class="MLP_text ParaOverride-1">„A&#160;ještě jedna věc, paní Doulová,“ pokračovala Marie. „Je to moc důležité. Když byl pan Spáčil u&#160;vás, pil něco? Myslím tedy alkohol.“</p>
			<p class="MLP_text ParaOverride-1">Doulová zakroutila hlavou.</p>
			<p class="MLP_text ParaOverride-1">„Děkuju vám,“ řekla Marie. „A&#160;ještě mi řekněte, jste teď v pořádku?“</p>
			<p class="MLP_text ParaOverride-1">„On Mira je dobrej chlap,“ řekla Doulová. „Jen když popije, tak se někdy jako naštve. Děcka jako něco rozhážou a&#160;já to zapomenu uklidit. Třeba… Ale to je všechno správný&#160;– protože žádnej chlap nesnese, když je v&#160;domě nepořádek. To byla moje vina a&#160;já se na něho nezlobím.“</p>
			<p class="MLP_text ParaOverride-1">Marie na to nic neřekla. Dlouze pohlédla paní Doulové do očí a&#160;vyčetla tam, že je zcela přesvědčená o&#160;pravdivosti svých slov. Doulová ještě postála, pak se znovu ohlídla k&#160;domu a&#160;zeptala se, jestli už může jít. Marie řekla, že ano.</p>
			<p class="MLP_text ParaOverride-1">Všichni tři stáli na ulici a&#160;dívali se k&#160;autobusové zastávce. Marie si představila, co se to ráno stalo. Spáčila nikdy neviděla, tak si jej vizualizovala jako dvojníka strážníka Nemravy, ale ráznějšího, autoritativnějšího, schopného zřejmě i&#160;zkrotit domácího násilníka Doulova typu. Ráno na konci září. Nemravův dvojník se loučí s&#160;vyděšenou a&#160;potlučenou paní Doulovou a&#160;jde k&#160;autu. V&#160;té době zřejmě Veronika Štěpánová přichází na autobusovou zastávku, nebo tam už čeká. A&#160;Spáčil ji vidí. A&#160;zřejmě vidí, jak Veroniku násilím vtahují do auta. Muselo to být násilím, protože kdyby nastoupila dobrovolně, neznepokojilo by ho to. Rozhodne se zakročit. A&#160;jeho pokus končí na druhé straně Štěpánova. U&#160;evangelického kostela kousek od nádraží.</p>
			<p class="MLP_text ParaOverride-1">„Jak se mohl ten policajt nechat v&#160;opilosti přejet autem, když čtvrt hodiny předtím byl nejspíš stoprocentně střízlivý?“ přerušila Mariiny představy Kristýna Horová.</p>
			<p class="MLP_text ParaOverride-1">Edelweiss stál s&#160;rukama složenýma na prsou a&#160;stejně jako Marie hleděl k&#160;autobusové zastávce. „Chlapci ze Šternberka se na to totálně vysrali,“ řekl.</p>
			<p class="MLP_text ParaOverride-1">„Problém je,“ řekla Marie, „že únosci Štěpánové jeli směrem k&#160;nádraží. Proč? Kdyby to byl Pánek&#160;– Jan Pánek, tak by měl směřovat k&#160;sobě domů, tedy na opačnou stranu.“ A&#160;ukázala k&#160;Pánkovu domu. „Kdyby chtěli Veroniku rychle odvézt někam pryč z&#160;vesnice, tak by nejeli k&#160;nádraží.“</p>
			<p class="MLP_text ParaOverride-1">„Buď by u&#160;kina odbočili na Šternberk,“ pokýval hlavou Edelweiss, „nebo by jeli dál směrem na Olomouc.“</p>
			<p class="MLP_text ParaOverride-1">Kristýna se poškrábala pod ortézou, připadala si v&#160;tu chvíli strašně hloupá. „Nezlobte se, já to nechápu. V&#160;čem je problém?“</p>
			<p class="MLP_text ParaOverride-1">„Je to slepá silnice,“ odpověděl Edelweiss. „Tam se dostaneš jenom k&#160;nádraží anebo k&#160;domům, co tam jsou. Když chceš vypadnout ze Štěpánova, musíš na té křižovatce, jak je obchod se zeleninou, odbočit doleva na Olomouc.“</p>
			<p class="MLP_text ParaOverride-1">„Ve hře je ještě někdo, na koho jsme zatím nenarazili,“ řekla Marie. „Pavle, jeďte k&#160;nádraží, vemte si všechny lidi, co tu teď jsou, a&#160;jděte dům od domu, byt po bytě a&#160;se všema mluvte. Musíme najít Nemravu a&#160;musíme zjistit, na co tam narazil. Berte to tak, že když na to přišel on, musíme na to přijít taky. S&#160;Kristýnou půjdem za Pánkem. Ty vraždy spojuje on.“</p>
			<p id="_idParaDest-66" class="MLP_uroven3_nadpis ParaOverride-1">LVI.</p>
			<p class="MLP_text_bez1radku ParaOverride-1">Nejprve ale vyhledaly doktora Anděla. Zrovna dokončoval pitvu Zdeny Králové. Pár minut čekaly ve vykachlíkovaném předsálí, pak je doktor Anděl v&#160;zeleném operačním plášti a&#160;igelitové zástěře pozval dovnitř. Na stole uprostřed místnosti leželo tělo, celé zahalené v&#160;zeleném prostěradle. Ven vykukovala jen drobná ženská chodidla s&#160;nalakovanými nehty. Kristýna v&#160;pitevně ještě nikdy nebyla, takže se ztuhle rozhlížela a&#160;snažila se silou vůle nemyslet na to, že by jí třeba mohlo být špatně.</p>
			<p class="MLP_text ParaOverride-1">„Co krk?“ zeptal se jí bodře doktor. Kristýna zahučela, že dobrý. </p>
			<p class="MLP_text ParaOverride-1">Doktor je přivedl k&#160;mrtvé dívce a&#160;stáhl přikrývku z&#160;hlavy až po prsa. „Řeknu ti, Marie, že ty noční směny mě už fakt vyčerpávají. Sotva jsem dospal tu úterní noc, už zas mě Viktor vytáhl. Dneska! V&#160;jednu v&#160;noci! Taky jsem už starší člověk…“</p>
			<p class="MLP_text ParaOverride-1">Marie mu pohledem dala najevo, že dneska nemá na žertíky náladu.</p>
			<p class="MLP_text ParaOverride-1">„No, vezmu to rychle, zbytek dám do zprávy,“ spustil doktor Anděl. „Příčina smrti&#160;– zadušení vlastními zvratky.“</p>
			<p class="MLP_text ParaOverride-1">Kristýna se otočila zády k&#160;mrtvé.</p>
			<p class="MLP_text ParaOverride-1">Doktor se na ni shovívavě usmál. „Přetáhli jí přes hlavu igelitový pytel nebo tašku nebo něco takového, ale současně ji mlátili, k&#160;zabití by bohatě stačil ten pytel, ale vrah jako by se potřeboval vyzuřit. Měla zlomené jedno žebro a&#160;dvě naštípnutá. Byl to velmi agresivní útok.“</p>
			<p class="MLP_text ParaOverride-1">Marie jen poslouchala, ani si nezapisovala.</p>
			<p class="MLP_text ParaOverride-1">„Myslím, že to udělali v&#160;autě. Mrtvá seděla na sedadle spolujezdce a&#160;byla připoutaná pásem. Podívejte na tohle.“ Od pravého ramene směrem šikmo dolů k&#160;prsům pod prostěradlem se černala široká a&#160;dlouhá podlitina. „To často vidíte u&#160;bouraček&#160;– je to od bezpečnostního pásu.“</p>
			<p class="MLP_text ParaOverride-1">Doktor Anděl přikryl hlavu a&#160;přešel k&#160;druhé části stolu. Odhrnul prostěradlo až ke kolenům. „Bránila se a&#160;kopala. Podívejte, jak má omlácené holeně. Jestli to auto najdete, tak se podívejte zespodu přístrojové desky u&#160;místa spolujezdce. Ani bych se nedivil, kdybyste tam našli stopy její krve.“</p>
			<p class="MLP_text ParaOverride-1">Marie mlčky pokývala hlavou.</p>
			<p class="MLP_text ParaOverride-1">„Zbytek bude ve zprávě,“ uzavřel doktor Anděl.</p>
			<p id="_idParaDest-67" class="MLP_uroven3_nadpis ParaOverride-1">LVII.</p>
			<p class="MLP_text_bez1radku ParaOverride-1">Hlídka ve voze šikmo přes ulici neměla sebemenší tušení o&#160;Pánkově nočním výletu. Po dvou hodinách napjatého ticha spolu Pacák a&#160;Purkyně začali komunikovat, což ovšem nebylo známkou obno­vení přátelských vztahů, ale projevem zcela utilitární potřeby neusnout.</p>
			<p class="MLP_text ParaOverride-1">Ve&#160;tři čtvrtě na dvě je přišel zkontrolovat sám Nejvyšší. Museli podat důkladné hlášení o&#160;Pánkově pohybu a&#160;o&#160;jeho noční návštěvnici. Pak Purkyně odjel potvrdit, zdali zavražděná mladá žena nalezená o&#160;pár bloků dál je skutečně Pánkovou návštěvnicí. Pozitivní identifikace. Nejvyšší pak Purkyněho pěšky poslal zpátky a&#160;k&#160;jeho velkému údivu hlídkovou službu neodvolal.</p>
			<p class="MLP_text ParaOverride-1">V&#160;šest ráno je vystřídali. Purkyně s&#160;Pacákem zajeli do vedlejší ulice a&#160;oba vystoupili do studeného rána, aby se protáhli. Na louce za městem se převaloval opar, oranžové slunce se pomalu klubalo nad východní siluetou města. Společně stáli na jednom z&#160;nejvyšších bodů na západní straně města, takže se jim v&#160;průhledu mezi paneláky naskytl nádherný výhled na pokročilou fázi svítání s&#160;panorámatem olomouckých kostelních věží vylupujících se z&#160;oranžovošedé mlhy. Jenže Pacák ani Purkyně nebyli příliš poeticky založení, což překvapovalo zejména u&#160;druhého jmenovaného, jenž svým zájmem o&#160;hudbu vhodnou k&#160;poslechu u&#160;táborových ohňů mohl vzbuzovat klamné zdání romantické duše. Po pravdě řečeno, v&#160;jeho případě šlo spíše o&#160;pózu a&#160;pouhý hudební vkus, příroda mu v&#160;podstatě lezla na nervy. Ohně, igelit ve stínu lesa a&#160;rosa na kolejích jej nelákaly od jedné neblahé noci pod širákem před sedmi lety, jejímž následkem prodělal těžkou klíšťovou encefalitidu.</p>
			<p class="MLP_text_bez1radku_-12-0- ParaOverride-1">Kdyby dr. Jiří Pánek věděl, jak důkladné má alibi, asi by mu to v&#160;ono čtvrteční ráno dokázalo zvednout náladu. Probudil se něco před osmou, kdy už ti dva dávno spali, a&#160;hned vyrazil na katedru. Auto opět nechal v&#160;garáži, neměl kam spěchat a&#160;včerejší procházka přes půl města se mu kupodivu celkem líbila. Ve&#160;tři čtvrtě na deset mu začala výuka, ornitologické cvičení pro druhý ročník, během kterého si výrazně ulevil od špatné nálady tím, že zdupal, zesměšnil a&#160;pak z&#160;učebny vyhodil peroxidovou barbínu (za mimořádnou manuální nešikovnost v&#160;kombinaci s&#160;už tak dost sníženou mentální výkonností), a&#160;to přesto, že ji loni zařadil do kategorie <span class="MLP_znak_kurziva_11b">šukatelná</span> s&#160;velmi pozitivní perspektivou. Když pak ve čtvrt na dvanáct zamykal učebnu a&#160;viděl, jak se za rohem chodby vynořily ty dvě policajtky ze včerejška, stupnice na teploměru jeho nálady opět neradostně klesla hluboko pod nulu.</p>
			<p class="MLP_text ParaOverride-1">Marie Výrová na něj zamávala, on pokýval hlavou a&#160;znovu odemkl dveře učebny.</p>
			<p class="MLP_text ParaOverride-1">„Můžu si skočit na záchod ještě předtím, než mě zatknete?“ zeptal se suše.</p>
			<p class="MLP_text ParaOverride-1">„Nebojte, jen jsme se stavily na pár slov. Zvládnete to i&#160;bez doprovodu?“</p>
			<p class="MLP_text ParaOverride-1">Pánek na Marii udiveně pohlédl, znovu pokýval hlavou a&#160;odešel. Kristýna si se zájmem prohlížela anatomické ornitologické plakáty na zdech učebny. Pánek se vrátil do dvou minut a&#160;posadil se za katedru, čímž dal jasně najevo, na čí území se nacházejí. Řekl: „Četnost, s&#160;jakou se stavujete na pár slov, už hraničí s&#160;obtěžováním.“</p>
			<p class="MLP_text ParaOverride-1">„Nemáte sebemenší tušení, jak takové obtěžování vypadá,“ na to Marie.</p>
			<p class="MLP_text ParaOverride-1">„Myslel jsem, že včera se už vše vyjasnilo. Mám přece alibi, ne?“</p>
			<p class="MLP_text ParaOverride-1">Marie stejně jako včera v&#160;otázce vytušila nejistotu, což bohužel v&#160;daném případě stále svědčilo v&#160;Pánkův prospěch. „A&#160;co dnešní noc?“ zeptala se Marie Výrová.</p>
			<p class="MLP_text ParaOverride-1">„Bože, co zas?“</p>
			<p class="MLP_text ParaOverride-1">„Kde jste byl dnes v&#160;noci?“</p>
			<p class="MLP_text ParaOverride-1">„Doma. Sám.“</p>
			<p class="MLP_text ParaOverride-1">„Ale co to?“</p>
			<p class="MLP_text ParaOverride-1">„Žena nebyla doma.“</p>
			<p class="MLP_text ParaOverride-1">„A&#160;kam se poděla?“</p>
			<p class="MLP_text ParaOverride-1">„Řekněme,“ odtušil Pánek naštvaně, „že jsme se nepohodli, a&#160;man­želka proto odešla z&#160;domu.“</p>
			<p class="MLP_text ParaOverride-1">„Na celou noc?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„A&#160;vás nezajímá, kde je?“</p>
			<p class="MLP_text ParaOverride-1">„Předpokládám, že u&#160;rodičů.“</p>
			<p class="MLP_text ParaOverride-1">„Ale jistý si tím nejste.“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Takže jste byl doma sám?“</p>
			<p class="MLP_text ParaOverride-1">Pánek se zarazil: „Řekněme, že jsem měl návštěvu.“</p>
			<p class="MLP_text ParaOverride-1">„Kdybyste rovnou řekl koho, rozhovor by to urychlilo.“</p>
			<p class="MLP_text ParaOverride-1">Pánek nikterak neskrýval svou podrážděnost: „Byla u&#160;mne Zdena Králová. Přišla před sedmou, odešla&#160;– nevím v&#160;kolik&#160;– možná v&#160;jedenáct, o&#160;půl dvanácté. Stačí?“</p>
			<p class="MLP_text ParaOverride-1">„A&#160;kam šla tak pozdě?“</p>
			<p class="MLP_text ParaOverride-1">„Domů. Pohádali jsme se. Tak šla domů.“</p>
			<p class="MLP_text ParaOverride-1">„Jak? Pěšky?“</p>
			<p class="MLP_text ParaOverride-1">„Nevím. Od té doby jsem s&#160;ní nemluvil. Asi jela autobusem. Zeptejte se jí sami. Určitě vám to ráda řekne.“</p>
			<p class="MLP_text ParaOverride-1">„To nepůjde, pane doktore,“ řekla Marie. „Ona je totiž mrtvá.“</p>
			<p class="MLP_text ParaOverride-1">Ticho. Pánek se podíval na Marii, pak na Kristýnu, pak zas na Marii, pak se usmál a&#160;zakroutil hlavou. „Ne ne. To je nesmysl.“</p>
			<p class="MLP_text ParaOverride-1">„Bohužel není.“</p>
			<p class="MLP_text ParaOverride-1">Pánek se na židli pomalu sesouval dolů. Oběma rukama se zachytil stolu, pokusil se vstát, ale zase dosedl zpátky. „Je… mrtvá? Co se jí stalo?“</p>
			<p class="MLP_text ParaOverride-1">„Byla zavražděna.“</p>
			<p class="MLP_text ParaOverride-1">Pánek tomu vzdoroval. Zakroutil hlavou a&#160;uchechtl se.</p>
			<p class="MLP_text ParaOverride-1">„Co se stalo, že odešla?“ zeptala se Marie.</p>
			<p class="MLP_text ParaOverride-1">Pánek nevnímal. Marie zopakovala otázku.</p>
			<p class="MLP_text ParaOverride-1">„Manželka mě vyhodila z&#160;domu,“ řekl Pánek. „A&#160;já se nepohodl se Zdenčou. Chtěl jsem jít bydlet k&#160;ní&#160;– než si něco najdu. Ona to odmítla. A&#160;pohádali jsme se kvůli tomu…,“ z&#160;očí mu vyhrkly slzy. „A&#160;já ji vyhodil. Chtěla na taxíka a&#160;já ji místo toho vyhodil.“ </p>
			<p class="MLP_text ParaOverride-1">Veškeré jeho arogantní sebevědomí bylo pryč, pocit zoufalství a&#160;viny jej přemohl a&#160;dr. Pánek se zhroutil. Celý se roztřásl pláčem. </p>
			<p class="MLP_text ParaOverride-1">„Já jsem pak hned běžel za ní. Rozleželo se mi to v&#160;hlavě, ale už jsem ji nikde neviděl.“</p>
			<p class="MLP_text ParaOverride-1">„Vy jste běžel za ní?“ zopakovala Marie a&#160;v&#160;tu chvíli myslela jen na to, jak před ní ještě dneska odpoledne budou v&#160;kanceláři stát ti dva blbci, co měli Pánka hlídat a&#160;co místo toho v&#160;autě chrápali.</p>
			<p class="MLP_text ParaOverride-1">„Ano, až dolů k&#160;zastávce autobusu. Ale nikde jsem ji neviděl. Musel jsem ji minout. Kde&#160;– kde ji zabili?“</p>
			<p class="MLP_text ParaOverride-1">„Nikoho jiného jste neviděl?“</p>
			<p class="MLP_text ParaOverride-1">„Ne. Lilo jak z&#160;konve. Vzal jsem to zkratkou přes zahradu a&#160;mezi paneláky. Ale Zdenu jsem už neviděl.“ Představa Pacáka s&#160;Purkyněm na koberečku se rozplynula.</p>
			<p class="MLP_text ParaOverride-1">Marie usilovně zpracovávala všechny nové informace. „Proč došlo k&#160;té roztržce s&#160;vaší ženou?“ zeptala se pak. „Proč odešla? Řekl jste, že vás vyhodila, ale odešla přece ona.“</p>
			<p class="MLP_text ParaOverride-1">„Dala mi týden, abych si něco našel. Dům je její. Koupili jí ho rodiče.“</p>
			<p class="MLP_text ParaOverride-1">„A&#160;k&#160;čemu došlo?“</p>
			<p class="MLP_text ParaOverride-1">„Dozvěděla se o&#160;Zdeňce.“</p>
			<p class="MLP_text ParaOverride-1">„Jak?“</p>
			<p class="MLP_text ParaOverride-1">„Nemám tušení.“</p>
			<p class="MLP_text ParaOverride-1">„Kdy na to přišla? Včera?“</p>
			<p class="MLP_text ParaOverride-1">„Asi ano. Fakt nevím.“</p>
			<p class="MLP_text ParaOverride-1">„A&#160;co jste dělal, když slečna Králová odešla?“</p>
			<p class="MLP_text ParaOverride-1">Pánek chvíli zpracovával otázku, pak zvedl hlavu a&#160;podíval se na Marii. „Já ji nezabil. Já přísahám! Prosím, věřte mi. Ani Veroniku…“ A&#160;znovu se roztřásl pláčem.</p>
			<p class="MLP_text ParaOverride-1">„Pane Pánku,“ řekla Marie jemně a&#160;vemlouvavě, „nutně se vás potřebuju zeptat na pár věcí. Ale musíte se soustředit. Chcete si na chvilku vydechnout? Napít se něčeho?“</p>
			<p class="MLP_text ParaOverride-1">„Dejte mi pět minut, prosím,“ řekl Pánek.</p>
			<p class="MLP_text ParaOverride-1">„Dobře. Ale neprovedete žádnou hloupost, že ne?“</p>
			<p class="MLP_text ParaOverride-1">Pánek zakroutil hlavou.</p>
			<p class="MLP_text ParaOverride-1">Marie s&#160;Kristýnou vyšly na chodbu. Přestávka mezi hodinami skončila a&#160;na katedře opět zavládl relativní klid.</p>
			<p id="_idParaDest-68" class="MLP_uroven3_nadpis ParaOverride-1">LVIII.</p>
			<p class="MLP_text_bez1radku ParaOverride-1">„Vy nás dneska proháníte,“ řekl Edelweissovi na přivítanou šéf týmu specialistů na ohledání místa činu. „Napřed v&#160;noci ta vražda, teď zas tohle.“ Šéf techniků byl poněkud dýchavičný padesátník, který trpěl nadváhou a&#160;v&#160;jednom kuse se potil. „Přijeli jsme jen dva,“ řekl. „Pokud se tu neobjeví žádné další mrtvoly, tak to auto máme za chvilku hotový.“</p>
			<p class="MLP_text ParaOverride-1">Otevření Nemravova služebního vozu nechal Edelweiss na nich. Z&#160;Olomouce dorazily další posily a&#160;Edelweiss jim rozdal úkoly: jít postupně systematicky dům od domu, všude zazvonit a&#160;ptát se na Nemravu. Aspoň v&#160;tomhle viděl výhodu vesnického života&#160;– Nemravu tu všichni znali, což logicky muselo usnadnit pátrání. Šéf techniků se vynořil z&#160;Nemravova auta: prohledal interiér i&#160;kufr, vše je čisté&#160;– žádné známky násilí na řidiči vozu či jakékoliv stopy krve. Druhý z&#160;techniků prohlížel přihrádku na přístrojové desce&#160;– když se z&#160;vozu na straně spolujezdce vynořil, držel v&#160;ruce zápisník. Prolistoval jej a&#160;pak zavolal na Edelweisse. „Tohle vás bude zajímat!“</p>
			<p class="MLP_text ParaOverride-1">Edelweiss se posadil do svého auta a&#160;nalistoval poslední stránky. Velká Sova měla pravdu&#160;– Nemrava skutečně na něco přišel. Začínalo být zřejmé, kam stočit pátrání, když z&#160;boční uličky od domků staré dělnické kolonie přiběhl jeden z&#160;uniformovaných policistů. „Pane nadporučíku!“ volal. Všichni přítomní&#160;– policajti zajišťující místo činu, oba technici i&#160;místní čumilové&#160;– se po něm otočili, až se běžící policajt zarazil. „Něco tu máme. Jedna paní viděla včera Nemravu a&#160;zřejmě i&#160;ví, s&#160;kým mluvil.“</p>
			<p id="_idParaDest-69" class="MLP_uroven3_nadpis ParaOverride-1">LIX.</p>
			<p class="MLP_text_bez1radku ParaOverride-1">„Co vlastně dělá vaše žena?“ zeptala se Marie, když Pánek po pár minutách otevřel dveře učebny.</p>
			<p class="MLP_text ParaOverride-1">„Anna je jedináček zámožných rodičů. Takové dítě nemusí dělat nic.“</p>
			<p class="MLP_text ParaOverride-1">„Aha.“</p>
			<p class="MLP_text ParaOverride-1">„Víte, ona je taková, že co chce, to dostane. Tak začal i&#160;náš vztah. Ale všechno to byl omyl. Anna není dobrý člověk pro partnerství. Já ostatně taky ne. Vím, že mě podezříváte z&#160;vraždy, tak budu upřímný. Potíže nastaly, když jsem přestal plnit všechny její rozmary a&#160;přání. Na takové jednání ona nebyla zvyklá. Bohužel, rodiče ji naučili, že za peníze může mít všechno. Nemáte tušení, co to udělá s&#160;povahou člověka.“</p>
			<p class="MLP_text ParaOverride-1">Marie se shovívavě usmála.</p>
			<p class="MLP_text ParaOverride-1">„Všechno má, ale ničeho si neváží a&#160;nic ani nepotřebuje. Jedno období chtěla mít koně. Měla tři. Ani nevím, kde je jim teď konec. Pak chtěla pěstovat orchideje. Dostala celý skleník. Pak se rozhodla, že bude dělat muziku. Fakt. Připadala si jako písničkářka. Všude s&#160;sebou tahala kytaru a&#160;myslela si, že umí skládat písničky. Tehdy začaly konflikty&#160;– jsou to dva roky&#160;– protože… to byste musela slyšet,“ rozhodil v&#160;gestu naprosté bezmoci rukama. „Měla pocit, že ji nepodporuju. Naštěstí měla rodiče. Ti ji podporou přímo zahrnuli. A&#160;dokonce i&#160;můj brácha. Společně vybudovali studio. Skutečné studio, kde by mohli zkoušet, a&#160;dokonce i&#160;nahrávat! Brácha sehnal prostory a&#160;techniku, rodiče to zaplatili. Pak bratr na nějakou dobu odjel do Ameriky, ale pracovali na tom spolu dál, přes internet. Tehdy jsem začal mít vztah s&#160;Veronikou Štěpánovou. Anna si někde celé dny drnkala ty svý nesmysly&#160;– a&#160;já měl milenku. Loni na podzim si usmyslela, že vydá CD, ale bylo to tak strašně hloupé, netalentované a&#160;banální, že ani tatíčkovy peníze nedokázaly žádnou firmu přimět, aby jí to vydala. Nevím, jak rozumíte hudbě. Já vůbec&#160;– ale vedle ní byl i&#160;Michal David hotový Beethoven. Pak ji i&#160;tohle přestalo bavit. A&#160;letos v&#160;lednu se rozhodla, že je čas mít dítě…“</p>
			<p class="MLP_text ParaOverride-1">Pánek se zarazil. Chvíli přemýšlel, pak pokračoval: „Řekl jsem, že budu upřímný. Ačkoliv mě ten vztah nenaplňoval, měl jsem díky němu slušnou životní úroveň. Mohl jsem si dělat, co jsem chtěl. Takže když Anna řekla, že chce dítě… Napadlo mě, že třeba už konečně dospěje, usadí se, najde konečně něco, co ji bude bavit. Že si uvědomí, že dítě nemůže jen tak odložit.“</p>
			<p class="MLP_text ParaOverride-1">Pauza.</p>
			<p class="MLP_text ParaOverride-1">„Ale s&#160;dítětem to nedopadlo dobře. Přišli jsme o&#160;ně. Anna se pak změnila.“</p>
			<p class="MLP_text ParaOverride-1">„Říkal jste, že to bylo v&#160;červnu, že?“</p>
			<p class="MLP_text ParaOverride-1">„Ano.“</p>
			<p class="MLP_text ParaOverride-1">„Víte, proč potratila?“</p>
			<p class="MLP_text ParaOverride-1">„Ne. Podle doktora byla zdravá&#160;– jako fyzicky. Musel to být nějaký psychický impuls, něco, co to spustilo. Byla pak tři týdny v&#160;lázních, chtěla být sama a&#160;já to respektoval. Pak jsme začali znova. Srpen byl pro náš vztah moc pěkný měsíc. Jeli jsme k&#160;moři. Skoro jako druhé líbánky. Jen z&#160;dítěte se najednou stalo tabu.“</p>
			<p class="MLP_text ParaOverride-1">„Váš bratr měl s&#160;vaší ženou dobrý vztah?“</p>
			<p class="MLP_text ParaOverride-1">„To jo. Brácha je blázen přes všechny ty technické věci. Když Anna budovala to své studio, možná ho to bavilo víc než ji. Chvílemi jsem nevěděl, jestli tchán koupil hračku Anně nebo jemu. Kamarádi jsou pořád.“</p>
			<p class="MLP_text ParaOverride-1">Marie zaklapla zápisník.</p>
			<p class="MLP_text ParaOverride-1">„Co se mnou bude?“ zeptal se Pánek.</p>
			<p class="MLP_text ParaOverride-1">„To se musíte rozhodnout sám.“</p>
			<p class="MLP_text ParaOverride-1">„Jsem zatčený?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">Marie s&#160;Kristýnou vstaly. Ve dveřích se Marie ještě otočila: „Má vaše žena pořád to studio?“</p>
			<p class="MLP_text ParaOverride-1">„Jo. Brácha si v&#160;něm pořád hraje s&#160;těma přístrojema.“</p>
			<p class="MLP_text ParaOverride-1">„A&#160;kde ho mají?“</p>
			<p class="MLP_text ParaOverride-1">„Tam, kde bydlí, ve Štěpánově. Kousek od nádraží. Jsou tam takový ty starý malý domky. Jeden si pronajal od nějakýho kamaráda.“</p>
			<p class="MLP_text ParaOverride-1">Vyšly na chodbu. Marie se podívala z&#160;okna na neútulné nádvoří fakulty. Kristýna napjatě vyčkávala, co bude dál. „Myslím, že to máme,“ řekla Marie Výrová. A&#160;právě v&#160;tu chvíli jí zazvonil mobil.</p>
			<p id="_idParaDest-70" class="MLP_uroven3_nadpis ParaOverride-1">LX.</p>
			<p class="MLP_text_bez1radku ParaOverride-1">Karolína Semerádová nabídla Pavlu Edelweissovi židli a&#160;toho na malou chvíli opět pojal děs, že místo rychlého šetření, co se stalo s&#160;nebohým obecním policajtem Nemravou, bude muset opět čelit vyčerpávající hanácké pohostinnosti. Paní Semerádovou objevil rotný Kubík. Spolu s&#160;třemi dalšími procházel domky dělnické kolonie&#160;– a&#160;měl štěstí, že narazil na informovaný zdroj.</p>
			<p class="MLP_text ParaOverride-1">Pokoj, v&#160;němž seděl, byl jedinou obytnou místností malého domku staré dělnické kolonie. Vcházelo se do něj přes titěrnou verandu a&#160;malou kuchyň, ale účelné a&#160;útulné uspořádání veškerého zařízení svědčilo o&#160;tom, že paní Semerádové, drobné sedmdesátileté ženě v&#160;květované šatové zástěře, oblečené přes svetr a&#160;teplou vlněnou sukni, takové uspořádání i&#160;velikost bohatě stačí. Zařízení pokoje se omezovalo na jednu skříň, knihovničku a&#160;prádelník, postel, pečlivě přikrytou květovaným přehozem, televizi na stolku v&#160;rohu a&#160;velký kulatý stůl se šesti židlemi uprostřed. Starý nábytek ze světlého lakovaného dřeva se v&#160;dopoledním slunci blýskal a&#160;voněl přípravkem na čištění dřeva. Nikde nebylo ani smítko prachu, háčkované dečky a&#160;ubrusy na stole i&#160;prádelníku zářily jak čerstvě napadlý sníh. Jakmile se posadili spolu ke stolu v&#160;pokoji (a Edelweiss nabízené pohoštění omezil na sklenici minerálky), ucítil Pavel, že stará paní Semerádová intenzivně voní mýdlem&#160;– a&#160;ta vůně jej na malý okamžik silou nečekané vzpomínky vrátila do dětství, k&#160;návštěvám u&#160;dnes již dvacet let mrtvé babičky, která voněla čistotou a&#160;mýdlem tak, jak v&#160;Edelweissově představě mohou vonět jen ty nejhodnější babičky. Usmál se na ni a&#160;ona se usmála na něj. Na chvíli se zastavil čas, Pavel zapomněl na všechno vyšetřování a&#160;uvědomil si, jak strašně se mu tady líbí. Paní Semerádová měla v&#160;sobě cosi dobrotivého a&#160;milého. Pavel zamžikal očima, aby se soustředil.</p>
			<p class="MLP_text ParaOverride-1">„Máte to tady moc pěkné,“ řekl.</p>
			<p class="MLP_text ParaOverride-1">„Všechno zastanu sama,“ odpověděla paní Semerádová. Ne­mluvila hanácky, měla dokonale spisovnou výslovnost.</p>
			<p class="MLP_text ParaOverride-1">„Vy nejste odsud, že?“</p>
			<p class="MLP_text ParaOverride-1">„Ne ne. Přestěhovala jsem se sem asi před osmi roky, po manželově smrti. Měla jsem velký byt v&#160;Olomouci, celý život jsem dělala účetní v&#160;OÚNZ, tohle je takový vejminek zděděný po tetičce. Byt jsem nechala dceři, to víte, má děti a&#160;rodinu a&#160;učí v&#160;Olomouci na gymnáziu, kde zrovna nejsou takové platy, aby si mohli s&#160;manželem vzít hypotéku.“</p>
			<p class="MLP_text ParaOverride-1">Pavel pokýval hlavou.</p>
			<p class="MLP_text ParaOverride-1">„Celý život jsem toužila po zahrádce a&#160;tady ji mám.“</p>
			<p class="MLP_text ParaOverride-1">„A&#160;líbí se vám tady? Myslím jako ve Štěpánově?“</p>
			<p class="MLP_text ParaOverride-1">„Upřímně řečeno,“ odvětila paní Semerádová, „život na vesnici už není, co býval.“</p>
			<p class="MLP_text ParaOverride-1">„Ano?“</p>
			<p class="MLP_text ParaOverride-1">„Nějak jsem žila v&#160;představách, že by tu měl být klid, že se tu všichni znají a&#160;lidé jsou k&#160;sobě laskaví… Jenže v&#160;jednom kuse tu je někdo opilý, v&#160;zimě je tu hrozný zápach a&#160;hlavně lidé tu jsou velmi nepořádní. Určitě jste to viděl&#160;– někde mají pěkné zahrádky, a&#160;hned vedle haldu starých prken z&#160;rozbitých skříní. Navíc když má člověk smůlu na sousedy, tak se v&#160;noci ani moc nevyspí.“</p>
			<p class="MLP_text ParaOverride-1">„Jako vy?“</p>
			<p class="MLP_text ParaOverride-1">„Ano. Bohužel.“ Paní Semerádová ukázala z&#160;okna. „Tamhle ty čtyři domky naproti vlastní rodina Kulichova. On to dřív býval kulak a&#160;po revoluci se díky restitucím hodně zmohl. A&#160;koupil i&#160;čtyři domky tamhle naproti. Od obce, příznačně zrovna v&#160;době, kdy dělal starostu. Ale tak už to chodí. V&#160;těch domcích hospodaří Kulichův mladší syn. V&#160;jednom bydlí, v&#160;jednom má dílnu, v&#160;jednom si s&#160;kamarády udělal nějaké studio nebo co a&#160;ten čtvrtý pronajímá jedněm starším manželům.“ Paní Semerádová vzdychla. „Víte, ten Kulich, to není hodný člověk. Je hrubý a&#160;vulgární. V&#160;jeho věku jsme my už měli velké děti, ale žádnou rodinu nemá, jenom samé kamarádíčky.“ Paní Semerádová zakroutila hlavou. „Dříve, když starý člověk napomenul někoho mladého, tak se nestávalo, že by mu ten mladý hrubě vynadal a&#160;poslal ho… Však víte kam. Dřív to ještě šlo, ale pak si tam udělali to hudební studio, nebo co to tam mají, a&#160;tím to začalo. Ne že by bylo něco slyšet zevnitř, ale jak pořád jezdí ta auta. Pořád tam jezdí ten jeho kamarád z&#160;Dolního konce, on dělá cosi na univerzitě v&#160;Olomouci, a&#160;s&#160;ním i&#160;ta jeho slečna, co hraje na tu kytaru, a&#160;to oni třeba přijeli v&#160;deset večer a&#160;ve čtyři ráno odjeli a&#160;mě ta auta pořád budila, a&#160;jak se přitom bavili, víte, pořád jsem byla vzhůru. Už taky mám to spaní lehké. Ale protože si říkám, že když starý člověk začne brát prášky, jde to s&#160;ním z&#160;kopce, tak žádné prášky neberu, jsem totiž zaplaťpánbůh zdravá, takže neberu ani prášky na spaní. Snažila jsem se s&#160;nimi domluvit, aby byli ohleduplní, ale nic to nepomohlo. Byla jsem za starostou, že je to jako rušení nočního klidu, ale on prý nemůže nic dělat. Ale poradil mi, ať si všechno to noční rušení zapisuji. Kdy, v&#160;kolik hodin a&#160;co se dělo, že když to budu mít evidované, přestupková komise s&#160;tím bude mít co dělat. Tak si to už měsíc píšu. Tady do sešitu.“ A&#160;ukázala na noční stolek u&#160;postele, kde vedle lampičky a&#160;knížky pečlivě zabalené v&#160;koženkovém ozdobném přebalu ležel oranžový školní sešit a&#160;tužka.</p>
			<p class="MLP_text ParaOverride-1">Pavlovi Edelweissovi se při pohledu na ten sešit zatajil dech.</p>
			<p class="MLP_text ParaOverride-1">„Paní Semerádová,“ řekl, „včera v&#160;noci, neviděla jste tu Josefa Nemravu? On pracuje u&#160;obecní policie.“</p>
			<p class="MLP_text ParaOverride-1">Paní Semerádová svěže vstala od stolu a&#160;vzala si sešit. „Viděla jsem ho tu,“ řekla a&#160;nahlédla do sešitu, „mladý Kulich přijel přesně ve 23:07. A&#160;o&#160;tři minuty později se tu objevil i&#160;ten policajt. Myslela jsem si, že ho jde napomenout, tak jsem právě byla zvědavá, co se bude dít.“</p>
			<p class="MLP_text ParaOverride-1">„Ano?“ Edelweiss byl netrpělivý jako malé dítě.</p>
			<p class="MLP_text ParaOverride-1">„A&#160;nedělo se nic. Já odtud z&#160;okna nevidím na Kulichův domek, ale slyšela jsem je spolu mluvit a&#160;pak bylo ticho. Ten policajt nešel zpátky. Takže buď šel dál na opačnou stranu, nebo ke Kulichovi domů. Ale to asi ne, protože když jsem se znovu uložila ke spaní, Kulich zas někam jel. Strašně nahlas bouchl dveřmi té své dodávky a&#160;pak odjel. To bylo (v sešitě si ověřila správný čas) ve 23:43. A&#160;vrátil se v&#160;1:16. Všechno tu mám poznamenáno.“</p>
			<p class="MLP_text ParaOverride-1">„On má dodávku?“</p>
			<p class="MLP_text ParaOverride-1">„Ano, služební auto. Dělá v&#160;Olomouci u&#160;zámečnické firmy Kocych a&#160;Makovička, se sídlem ve Ztracené ulici.“</p>
			<p class="MLP_text ParaOverride-1">„Vy máte úžasnou paměť,“ řekl Edelweiss.</p>
			<p class="MLP_text ParaOverride-1">„Mozek mi slouží a&#160;celý život jsem dělala účetní. To mě naučilo přesnosti.“ Paní Semerádová byla sama na sebe pyšná.</p>
			<p class="MLP_text ParaOverride-1">„Nemravu jste potom neviděla?“</p>
			<p class="MLP_text ParaOverride-1">„Ne.“</p>
			<p class="MLP_text ParaOverride-1">„Mohla byste mi ten sešit půjčit?“</p>
			<p class="MLP_text ParaOverride-1">„Když mi ho vrátíte…“</p>
			<p class="MLP_text ParaOverride-1">Edelweiss netrpělivě listoval sešitem, ruka se mu téměř třásla. Tady to je, deset dní nazpět. Příjezdy a&#160;odjezdy, noční a&#160;časně ranní budíčky pečlivé bývalé paní účetní. Vše odpovídalo jejich odhadu. Všechno to tady je.</p>
			<p class="MLP_text ParaOverride-1">Zavřel sešit a&#160;zavřel oči. Zhluboka se nadechl, aby zvládl vzrušení a&#160;adrenalin, jež mu lomcovaly tělem.</p>
			<p class="MLP_text ParaOverride-1">„Paní Semerádová,“ řekl pomalu. „Tento sešit… Já si ho musím půjčit. Je totiž strašně důležitý.“</p>
			<p class="MLP_text ParaOverride-1">Paní Semerádová na něj udiveně hleděla.</p>
			<p class="MLP_text ParaOverride-1">„Děkuji moc a&#160;na shledanou.“ Edelweiss nečekal na odpověď a&#160;sám se vydal ke dveřím. Byl už na verandě, ale pak se otočil. „Paní Semerádová, ten Kulich je teď doma?“</p>
			<p class="MLP_text ParaOverride-1">„Ráno odjel do práce. Jako obvykle.“ Paní Semerádová stála pár kroků za ním.</p>
			<p class="MLP_text ParaOverride-1">„Který je ten jeho dům?“</p>
			<p class="MLP_text ParaOverride-1">Paní Semerádová ukázala na jednu z&#160;vysokých cihlových zdí šikmo naproti, o&#160;kus dál v&#160;ulici, až za okny jejího pokoje.</p>
			<p class="MLP_text ParaOverride-1">„Ten domek má dva vchody, prosila jsem ho, aby s&#160;tím autem jezdil druhou uličkou, předním vchodem, ale on natruc vždycky chodil tudy, přes dvorek.“</p>
			<p class="MLP_text ParaOverride-1">Edelweiss poděkoval a&#160;jen stěží zvládaje rozčilení šel pár kroků zpět k&#160;hlavní ulici, aby jej paní Semerádová neslyšela. Teď se musí soustředit, teď to nesmí zkaňhat. Jestli je to tak, jak si myslí, tak na to přišel. Vyřešil to. Panebože, tři, možná i&#160;čtyři vraždy, a&#160;on to rozlouskl!</p>
			<p class="MLP_text ParaOverride-1">Vytáhl z&#160;kapsy mobil a&#160;vytočil Velkou Sovu.</p>
			<p class="MLP_text ParaOverride-1">Hned, co to šéfová zvedla, se neovládl a&#160;zajíkavým hlasem oznámil: „Mám to. Asi jsem na to přišel.“</p>
			<p class="MLP_text ParaOverride-1">Jeho nadšení trvalo jen krátce. „Jo,“ ozvalo se na druhé straně, „my už to máme taky. Právě se chystáme na zatčení Pánka.“</p>
			<p id="_idParaDest-71" class="MLP_uroven3_nadpis ParaOverride-1">LXI.</p>
			<p class="MLP_text_bez1radku ParaOverride-1">„Nemrava je mrtvý, Pavle,“ uzavřela Marie Výrová hovor. „Jakýkoliv optimismus není namístě. No nic, je na čase těm zmetkům utnout tipec. Malý moment…,“ otočila se na Kristýnu, která bedlivě poslouchala Mariin hovor. „Kristýno, zavolej pro posily. Ať přijedou rychle, ale bez humbuku. Aspoň dva vozy. Pavle, kolik tam máte lidí?“</p>
			<p class="MLP_text ParaOverride-1">„Deset,“ odpověděl Edelweiss a&#160;rozhlédl se po ulici. Paní Seme­rádová stála ve své nažehlené květované zástěře na zápraží a&#160;sledovala jej bedlivým zrakem účetní na penzi.</p>
			<p class="MLP_text ParaOverride-1">„Takže nejprve zajistěte to studio, dílnu i&#160;Kulichův byt. Jde o&#160;místo činu, takže zavolejte techniky. Nejspíš tam bude práce jak na kostele, tak ať přijedou všichni a&#160;mrsknou sebou. A&#160;pak pojedete do Pánkova domu…“</p>
			<p class="MLP_text ParaOverride-1">„Kterýho Pánka?“</p>
			<p class="MLP_text ParaOverride-1">„Toho štěpánovskýho! Měla by tam být Anna Pánková, tak ji seberte. A&#160;dávejte při tom na sebe pozor!“</p>
			<p class="MLP_text_bez1radku_-12-0- ParaOverride-1">„Tak jdem!“ řekla Kristýně, když zavěsila. „Máš zbraň?“</p>
			<p class="MLP_text ParaOverride-1">„Proboha, už zas?“ vzdychla Kristýna.</p>
			<p class="MLP_text ParaOverride-1">Marie se usmála. Rázným krokem prošly chodbami, seběhly po schodišti dolů, až k&#160;vrátnici. Dva strejcové ze strážní služby na ně koukali, ale nedostali šanci protestovat. Jednomu přidělily úkol doprovodit je k&#160;pracovnám IT techniků přírodovědecké fakulty, druhému počkat na kolegy a&#160;pak je tam zavést taky.</p>
			<p class="MLP_text ParaOverride-1">„Já myslela, že víte, kde to je?“ klusala Kristýna po chodbách za Marií. Ortopedický límec kolem krku jí škrtil, tak si jej sundala a&#160;požádala strážného, aby jej podržel.</p>
			<p class="MLP_text ParaOverride-1">„Jistěže to vím. Řekněte mi,“ otočila se Marie k&#160;tělnatému strážnému funícímu tři kroky za ní s&#160;Kristýniným límcem v&#160;ruce, „má to počítačové oddělení nějaký zadní východ?“</p>
			<p class="MLP_text ParaOverride-1">„Kanceláře jsou propojené, z&#160;jedné se dá vyjít na nádvoří.“</p>
			<p class="MLP_text ParaOverride-1">„Tak tam běžte a&#160;ty dveře zamkněte.“</p>
			<p class="MLP_text ParaOverride-1">„Proč?“</p>
			<p class="MLP_text ParaOverride-1">„Pro jistotu…“</p>
			<p class="MLP_text ParaOverride-1">„Já ale nemám klíč,“ řekl strážný.</p>
			<p class="MLP_text ParaOverride-1">„Jaký klíč?“</p>
			<p class="MLP_text ParaOverride-1">„No chtěla jste, ať ty dveře zamknu. Nemám od nich ale klíč,“ funěl strážný.</p>
			<p class="MLP_text ParaOverride-1">„Vy sedíte na vrátnici a&#160;nemáte klíče ode dveří v&#160;budově?“</p>
			<p class="MLP_text ParaOverride-1">„Mám, ale na vrátnici.“</p>
			<p class="MLP_text ParaOverride-1">Kristýna vyrovnala s&#160;Marií krok. „Nebylo by lepší počkat na ty posily?“</p>
			<p class="MLP_text ParaOverride-1">„Pánka zvládnem,“ řekla Marie a&#160;pak se na Kristýnu ohlédla: „Zmetka, co se mi vyloženě smál do obličeje, si musím zatknout sama.“</p>
			<p class="MLP_text_bez1radku_-12-0- ParaOverride-1">Chodba IT sekce byla jako vždy vzorně uklizená a&#160;prokazatelně nedávno vymalovaná. Zastavili se před bílými dveřmi se jmenovkou Jana Pánka.</p>
			<p class="MLP_text ParaOverride-1">„Připravena?“ otočila se Marie na Kristýnu. Ta si protáhla krok, zakroutila hlavou, až jí luplo vzadu na zátylku, a&#160;rozepla pouzdro se služební zbraní pod bundou vpravo na opasku.</p>
			<p class="MLP_text ParaOverride-1">„Vy počkejte tady,“ řekla Marie strážnému, jemuž se v&#160;té chvíli viditelně ulevilo.</p>
			<p class="MLP_text ParaOverride-1">Zaklepala a&#160;vstoupily dovnitř.</p>
			<p class="MLP_text ParaOverride-1">Jan Pánek seděl u&#160;stolu za počítačem, před sebou otevřený poznámkový blok a&#160;hrnek s&#160;kávou a&#160;přivítal je širokým úsměvem sympatického pohledného blonďáka, který si je vědom svého šarmu a&#160;úspěchu a&#160;mylně se domnívá, že má ještě celý život před sebou.</p>
			<p class="MLP_text ParaOverride-1">„Dobrý den, paní komisařko!“ zahlaholil.</p>
			<p class="MLP_text ParaOverride-1">Kristýna se postavila dva kroky ode dveří, poodhrnula bundu a&#160;pravačku položila na pouzdro se zbraní.</p>
			<p class="MLP_text ParaOverride-1">„Jane Pánku,“ řekla Marie ledově. „Zatýkám vás pro podezření z&#160;vražd Veroniky Štěpánové, Zdeny Králové, Františka Spáčila a&#160;Josefa Nemravy.“</p>
			<p class="MLP_text ParaOverride-1">Pánkovi zůstal na tváři široký škleb nacvičeného úsměvu, jako by mu překvapením ztuhly všechny lícní svaly. Marie k&#160;němu přistoupila a&#160;z&#160;náprsní kapsy vyndala pouta: „Prosím, stoupněte si a&#160;dejte ruce za záda.“</p>
			<p class="MLP_text ParaOverride-1">Pánek mechanicky povstal ze své pohodlné kolečkové židle, ta s&#160;rachotem odhrčela stranou a&#160;narazila do druhého pracovního stolu. „To je všechno nějaký nesmysl, já ty lidi vůbec neznám,“ řekl Pánek. Marie jej uchopila za paži a&#160;stočila mu ruku dozadu. Na pravém zápěstí zaklapla pouta.</p>
			<p class="MLP_text ParaOverride-1">„Rozumíte, to je všechno omyl,“ pokračoval Pánek.</p>
			<p class="MLP_text ParaOverride-1">„V&#160;tuto chvíli nemusíte vypovídat. Před výslechem budete seznámen se svými právy a&#160;budete mít možnost přizvat si právního zástupce.“ Marie uchopila Pánkovu levou paži a&#160;policejní náramky cvakly podruhé.</p>
			<p class="MLP_text ParaOverride-1">„Jdeme,“ řekla Marie. Kristýna si oddechla, že všechno šlo tak hladce.</p>
			<p class="MLP_text ParaOverride-1">Pánek zacloumal s&#160;rukama za zády. „Vy mě povedete přes celou budovu?“ vykřikl najednou. „Mě tady všichni znají!“ Znovu zalomcoval spoutanýma rukama. „Je tohle <span class="CharOverride-3">nutné</span>?“</p>
			<p class="MLP_text ParaOverride-1">„Bylo <span class="CharOverride-3">nutné</span> zavraždit čtyři lidi?“ řekla Marie a&#160;vystrčila ho ze dveří na chodbu.</p>
			<p id="_idParaDest-72" class="MLP_uroven3_nadpis ParaOverride-1">LXII.</p>
			<p class="MLP_text_bez1radku ParaOverride-1">Venku před budovou přírodovědecké fakulty už čekaly čtyři služební vozy, dostavil se i&#160;sám Nejvyšší. „Vidím, že jste si, dámy, poradily i&#160;bez nás,“ zvolal na přivítanou. Na rušné třídě proudily davy chodců a&#160;zvonily tramvaje. Pánek byl vyděšený, zmateně se rozhlížel kolem a&#160;pak se otočil k&#160;budově fakulty a&#160;zvedl hlavu k&#160;oknům. V&#160;tu chvíli mu ovšem došlo, že se takto sice dozví, kdo všechno se dívá, ale současně mu potenciální zvědavci uvidí do obličeje&#160;– a&#160;tak bez jakéhokoliv zdráhání nastoupil do policejního vozu.</p>
			<p class="MLP_text ParaOverride-1">„Kristýno, odvez ho k&#160;nám, pouč ho o&#160;právech a&#160;nech ho sehnat si advokáta,“ řekla Marie.</p>
			<p class="MLP_text ParaOverride-1">Kristýna v&#160;doprovodu dvou policistů nastoupila do vozu a&#160;odjeli.</p>
			<p class="MLP_text ParaOverride-1">„A&#160;my?“ zeptal se Nejvyšší.</p>
			<p class="MLP_text ParaOverride-1">„My si půjdem pro třetího člověka ve hře.“</p>
			<p class="MLP_text ParaOverride-1">Už se chystala nastoupit do vozu, když z&#160;budovy přírodovědecké fakulty vyběhla sekretářka katedry zoologie.</p>
			<p class="MLP_text ParaOverride-1">„Prosím vás!“ zavolala. Marie se otočila.</p>
			<p class="MLP_text ParaOverride-1">„Poslal mě za vámi profesor Zajíc. Mám vám říct, že doktor Pánek si od jednoho z&#160;kolegů půjčil auto a&#160;někam rychle odjel. Prý za manželkou. Aspoň to říkal, teda…“</p>
			<p class="MLP_text ParaOverride-1">Marie rychle vytáhla mobil.</p>
			<p class="MLP_text ParaOverride-1">„Ano?“ ozval se Edelweiss.</p>
			<p class="MLP_text ParaOverride-1">„Kde teď jste?“</p>
			<p class="MLP_text ParaOverride-1">„Jedu sebrat tu Pánkovou.“</p>
			<p class="MLP_text ParaOverride-1">„Doufám, že ne sám.“</p>
			<p class="MLP_text ParaOverride-1">„Jistěže ne. Mám tu s&#160;sebou&#160;– jak se jmenujete?“ Marie zaslechla odpověď, ale nerozuměla. „Rotný Kubík,“ zopakoval Edelweiss.</p>
			<p class="MLP_text ParaOverride-1">„V&#160;pořádku,“ na to Marie. „Jen asi budete mít společnost. Vypadá to, že Pánek jede do Štěpánova za manželkou. Zvládnete to?“</p>
			<p class="MLP_text ParaOverride-1">„Bez obav!“</p>
			<p class="MLP_text_bez1radku_-12-0- ParaOverride-1">Zámečnická firma Kocych a&#160;Makovička sídlila v&#160;jedné z&#160;bočních uliček v&#160;centru města nedaleko náměstí. Zaparkovali u&#160;vchodu do výrobny klíčů patřící firmě.</p>
			<p class="MLP_text ParaOverride-1">„Jak vypadá?“ zeptal se Vitouš.</p>
			<p class="MLP_text ParaOverride-1">„Nemám ponětí,“ řekla Marie.</p>
			<p class="MLP_text ParaOverride-1">„Nevíme, s&#160;kým máme tu čest. Nebude lepší, když to necháš na nás?“</p>
			<p class="MLP_text ParaOverride-1">Marie ironicky pozvedla obočí: „Genderová diskriminace?“</p>
			<p class="MLP_text ParaOverride-1">„Pak si podej stížnost, ale teď to nech na nás, jo?“</p>
			<p class="MLP_text ParaOverride-1">Vitouš a&#160;čtyři další policisté vystoupili z&#160;vozů. Dva zůstali venku, Vitouš se zbylými dvěma vešel dovnitř. Za tři minuty odváželi Václava Kulicha na služebnu. Štěpánovský zámečník byl tak překvapený, že než se stačil vzpamatovat, měl na rukou želízka.</p>
			<p id="_idParaDest-73" class="MLP_uroven3_nadpis ParaOverride-1">LXIII.</p>
			<p class="MLP_text_bez1radku ParaOverride-1">Čtyři vraždy. Tři určitě, čtvrtá pravděpodobně. Když Pavel Edelweiss vystupoval ve společnosti mladého a&#160;snaživého rotného Kubíka (objevil paní Semerádovou, tak ho „za odměnu“ vzal s&#160;sebou) z&#160;vozu na druhém konci Štěpánova, uvědomil si, že čtyřnásobnou vražednici ještě nikdy nezatýkal. Jak někdo takový může vypadat? Jeho dosavadní zkušenosti mu jasně říkaly, že nejspíš zcela všedně a&#160;banálně.</p>
			<p class="MLP_text ParaOverride-1">Dvoupatrový, oranžově natřený dům, který si ve Štěpánově Pánek pronajímal, stál o&#160;pár metrů vzadu, takže narušoval zákryt ostatních domů v&#160;ulici. V&#160;upravené předzahrádce lemovaly dlážděnou cestičku ke vstupním dveřím keříky růží, branku a&#160;nízký plot kdosi nedávno natřel na zeleno.</p>
			<p class="MLP_text ParaOverride-1">Otevřela jim drobná, asi třicetiletá blondýnka, možná atraktivní, ale nepříliš pěkná. Vlasy měla stažené do ohonu, čelo se jí nezdravě lesklo, na sobě obyčejné červené triko a&#160;volné plátěné domácí kalhoty s&#160;černobílým kostkovaným vzorem. Byla štíhlá, až útlá, jen boky měla hodně široké, což jejímu tělu dodávalo hruškovitou podobu.</p>
			<p class="MLP_text ParaOverride-1">Edelweiss se legitimoval. Kubík se postavil dva kroky za jeho levé rameno. „Vy jste Anna Pánková?“</p>
			<p class="MLP_text ParaOverride-1">„Ne,“ odpověděla.</p>
			<p class="MLP_text ParaOverride-1">„A&#160;je paní Pánková doma?“</p>
			<p class="MLP_text ParaOverride-1">„Ne,“ zakroutila žena hlavou. Za zády se na ulici ozval jakýsi hluk. „A&#160;vy jste?“</p>
			<p class="MLP_text ParaOverride-1">„Pane…,“ ozval se Kubík.</p>
			<p class="MLP_text ParaOverride-1">Edelweiss se po něm ohlédl a&#160;periferním viděním zaregistroval pohyb u&#160;branky. Šikmo na chodníku zběsile zaparkoval červený Ford Focus.</p>
			<p class="MLP_text ParaOverride-1">„Anno!“ zařval Jiří Pánek a&#160;řítil se ke dveřím.</p>
			<p class="MLP_text ParaOverride-1">Kubík se ho pokusil zadržet, oběma rukama jej sevřel kolem ramen, ale Pánek se vší silou snažil vyprostit. Edelweiss se otočil zpět ke dveřím právě ve chvíli, kdy se je Pánková snažila zavřít.</p>
			<p class="MLP_text ParaOverride-1">„Anno, ty mrcho! Pusť mě!“ řval Pánek a&#160;zmítal sebou v&#160;Kubíkově sevření.</p>
			<p class="MLP_text ParaOverride-1">Edelweiss strčil nohu do dveří a&#160;Pánková mu přirazila koleno k&#160;zárubni. Nemít nohu přivřenou, nejspíš by se bolestí skácel na zem. Vyklonil se dozadu a&#160;prudce se celým tělem do dveří opřel. Povolily, ale Edelweiss ztratil rovnováhu, vpadl dovnitř, zakopl o&#160;nízký botník a&#160;skončil na vykachlíkované podlaze, kde se ramenem zastavil o&#160;druhou stěnu předsíně. Instinktivně zvedl ruce k&#160;případné obraně, ale Pánkovou nezajímal. Z&#160;rohu za dveřmi popadla rýč, zvedla jej nad hlavu a&#160;s&#160;nesrozumitelným výkřikem se hnala na manžela.</p>
			<p class="MLP_text ParaOverride-1">„Pozor!“ vykřikl Edelweiss a&#160;sbíral se z&#160;podlahy.</p>
			<p class="MLP_text ParaOverride-1">Kubík zaregistroval pohyb, prudce odhodil Pánka do keříků růží, sám už ale uskočit nestačil a&#160;rýč se mu zasekl do předloktí zvednutého před obličej.</p>
			<p class="MLP_text ParaOverride-1">Edelweiss zezadu popadl Pánkovou a&#160;strhl ji bokem. Oba proletěli růžovými keříky na druhou stranu od Pánka, a&#160;zatímco Pánková křičela a&#160;zmítala se, Edelweiss ji v&#160;nedávno zrytém záhonu otočil na břicho, zkroutil jí ruku za zády, až to křuplo, hmátl do kapsy pro želízka, zacvakl je kolem jednoho zápěstí, pak kolem druhého a&#160;zvedl se ze země.</p>
			<p class="MLP_text ParaOverride-1">Nebohý Kubík seděl na zemi, opíral se o&#160;plot a&#160;v&#160;obličeji byl bledý. Levé předloktí měl přeražené&#160;– z&#160;otevřené zlomeniny trčela kost a&#160;spodní část ruky jen bezvládně visela dolů. Kubík stočil pohled ke svému zranění.</p>
			<p class="MLP_text ParaOverride-1">„Pojďte mi pomoct,“ zavelel Edelweiss Pánkovi celému poškrábanému od růžového keře. Pánek nereagoval. Vstal a&#160;hleděl na svou manželku, ležící v&#160;záhonu na břiše s&#160;rukama spoutanými za zády. „Ty hnusná mrcho, proč jsi je všechny zabila?“</p>
			<p class="MLP_text ParaOverride-1">Anna Pánková zvedla hlavu, obličej jí zkřivila bolest a&#160;nenávist a&#160;manželovi přímo do očí vmetla jen: „Chcípni!“</p>
			<p class="MLP_text ParaOverride-1">Pánek stál nad manželkou a&#160;nechápavě na ni hleděl. Edelweiss jej zezadu uchopil za paži: „Nechte ji být. Potřebuju teď pomoct.“ Pánek manželce věnoval poslední pohrdavý pohled a&#160;otočil se ke zraněnému rotnému.</p>
			<p class="MLP_text ParaOverride-1">Kubík byl natolik v&#160;šoku, že zřejmě ani neregistroval bolest; z&#160;rány mu prýštila krev na uniformu a&#160;na dlažbu chodníčku. Hleděl na své zranění a&#160;jen polohlasně sténal.</p>
			<p class="MLP_text ParaOverride-1">„Musíme zastavit to krvácení,“ sklonil se nad Kubíkem Pánek. Edelweiss vytáhl z&#160;kapsy mobil a&#160;volal pro sanitku. Pánek běžel do auta pro lékárničku, a&#160;teprve když se pokusil ránu zafixovat, Kubík poprvé zakřičel bolestí.</p>
			<p class="MLP_text ParaOverride-1">„Hlavu vzhůru, mladý muži,“ povzbudil ho Edelweiss, „za zranění při zatýkání nebezpečného pachatele je finanční odměna.“ Kubík nereagoval.</p>
			<p class="MLP_text ParaOverride-1">„Omdlel,“ řekl Pánek a&#160;nad loket mu uvázal škrtidlo.</p>
			<p id="_idParaDest-74" class="MLP_uroven3_nadpis ParaOverride-1">LXIV.</p>
			<p class="MLP_text_bez1radku_-I-">Záznam výslechu Jana Pánka.</p>
			<p class="MLP_text ParaOverride-1">EDELWEISS: Takže půjdeme rovnou na věc: Kde je Josef Nemrava?</p>
			<p class="MLP_text ParaOverride-1">PÁNEK: Kdo to je?</p>
			<p class="MLP_text ParaOverride-1">EDELWEISS: Štěpánovský obecní strážník.</p>
			<p class="MLP_text ParaOverride-1">PÁNEK: Aha ten. Netuším.</p>
			<p class="MLP_text ParaOverride-1">EDELWEISS: Kde jste byl včera mezi jedenáctou a&#160;jednou v&#160;noci?</p>
			<p class="MLP_text ParaOverride-1">PÁNEK: Doma.</p>
			<p class="MLP_text ParaOverride-1">EDELWEISS: Kdo vám to potvrdí?</p>
			<p class="MLP_text ParaOverride-1">PÁNEK:&#160;–</p>
			<p class="MLP_text ParaOverride-1">EDELWEISS: A&#160;co tak vaše švagrová? Zatkli jsme ji ve vašem domě. Takže strávila noc s&#160;vámi?</p>
			<p class="MLP_text ParaOverride-1">PÁNEK: Ano.</p>
			<p class="MLP_text ParaOverride-1">EDELWEISS: V tom případě jste se musel podílet na vraždě Zdeny Králové.</p>
			<p class="MLP_text ParaOverride-1">PÁNEK: Ne, to ne.</p>
			<p class="MLP_text ParaOverride-1">EDELWEISS: Anna Pánková je obviněna z&#160;vraždy Zdeny Králové. Jestli jste byl celou noc s&#160;ní, tak jsou jen dvě možnosti. Buď jste spolupachatel, nebo jste lhal. Takže co?</p>
			<p class="MLP_text ParaOverride-1">PÁNEK: No, tak jsem celou noc s&#160;ní nebyl.</p>
			<p class="MLP_text ParaOverride-1">EDELWEISS: Co jste tedy dělal mezi jedenáctou a&#160;jednou v&#160;noci?</p>
			<p class="MLP_text ParaOverride-1">PÁNEK: Byl jsem asi doma.</p>
			<p class="MLP_text ParaOverride-1">EDELWEISS: Kdo vám to potvrdí?</p>
			<p class="MLP_text ParaOverride-1">PÁNEK: Asi… nikdo.</p>
			<p class="MLP_text ParaOverride-1">EDELWEISS: V&#160;tom případě vás obviňuji ze spolupachatelství vraždy Josefa Nemravy.</p>
			<p class="MLP_text ParaOverride-1">PÁNEK: Ne! S&#160;tím já nemám nic společnýho!</p>
			<p class="MLP_text ParaOverride-1">EDELWEISS: A&#160;s&#160;vraždou Veroniky Štěpánové ano?</p>
			<p class="MLP_text ParaOverride-1">PÁNEK: Ne ne ne! To je všechno nesmysl a&#160;vaše konstrukce! Já s&#160;ničím nic nemám…</p>
			<p class="MLP_text ParaOverride-1">EDELWEISS: Kdy jste byl naposledy ve vašem studiu? Ve studiu, které jste vybudoval pro svou švagrovou?</p>
			<p class="MLP_text ParaOverride-1">PÁNEK: Teď to z&#160;hlavy nevím. Anna už se moc té hudbě nevěnuje.</p>
			<p class="MLP_text ParaOverride-1">EDELWEISS: Znáte paní Semerádovou?</p>
			<p class="MLP_text ParaOverride-1">PÁNEK: Proboha, to je zas kdo?</p>
			<p class="MLP_text ParaOverride-1">EDELWEISS: Měl byste se víc zajímat o&#160;lidi kolem sebe. Paní Semerádová vás třeba zná.</p>
			<p class="MLP_text ParaOverride-1">PÁNEK: Nemám ponětí, kdo to je.</p>
			<p class="MLP_text ParaOverride-1">EDELWEISS: Dobře. A&#160;Václava Kulicha znáte?</p>
			<p class="MLP_text ParaOverride-1">PÁNEK:&#160;–</p>
			<p class="MLP_text ParaOverride-1">EDELWEISS: Také ne? Zvláštní. To od něj jste si s&#160;Annou Pánkovou pronajali prostory pro studio. Hned vedle, ve vedlejším domě, má zámečnickou dílnu.</p>
			<p class="MLP_text ParaOverride-1">PÁNEK: Ano, Venca. Neříkal jsem, že ho neznám.</p>
			<p class="MLP_text ParaOverride-1">EDELWEISS: Že jste tak váhal.</p>
			<p class="MLP_text ParaOverride-1">PÁNEK: Protože tolik otázek…</p>
			<p class="MLP_text ParaOverride-1">EDELWEISS: Počítačový odborník, máte vysokoškolské vzdělání, pracujete jako programátor na univerzitě, a&#160;nezvládnete pár otázek?</p>
			<p class="MLP_text ParaOverride-1">PÁNEK: Ano! Znám Václava Kulicha!</p>
			<p class="MLP_text ParaOverride-1">EDELWEISS: Nebuďte podrážděný.</p>
			<p class="MLP_text ParaOverride-1">PÁNEK: Neříkejte mi, jak se mám chovat!</p>
			<p class="MLP_text ParaOverride-1">EDELWEISS: Kdy jste naposledy byl v&#160;kontaktu s&#160;Václavem Kulichem?</p>
			<p class="MLP_text ParaOverride-1">PÁNEK: Nepamatuju se.</p>
			<p class="MLP_text ParaOverride-1">EDELWEISS: Včera v&#160;noci?</p>
			<p class="MLP_text ParaOverride-1">PÁNEK: Ne. Říkal jsem vám, že jsem byl doma.</p>
			<p class="MLP_text ParaOverride-1">EDELWEISS: S&#160;Annou Pánkovou?</p>
			<p class="MLP_text ParaOverride-1">PÁNEK: Ano.</p>
			<p class="MLP_text ParaOverride-1">EDELWEISS: A&#160;společně jste zavraždili Zdenu Královou?</p>
			<p class="MLP_text ParaOverride-1">PÁNEK: Ne! Říkal jsem vám, že…</p>
			<p class="MLP_text ParaOverride-1">EDELWEISS:… jste byl celou noc s&#160;vaší švagrovou?</p>
			<p class="MLP_text ParaOverride-1">PÁNEK: Chcete mě nachytat, že?</p>
			<p class="MLP_text ParaOverride-1">EDELWEISS: Takže zpět k&#160;paní Semerádové. Paní Semerádová je milá stará paní, která i&#160;přes pokročilý věk má velmi dobrý sluch. A&#160;bydlí v&#160;řadovém domku v&#160;takzvané dělnické kolonii ve Štěpánově. Okna svého pokoje má přímo proti zadnímu vchodu do dílny Václava Kulicha a&#160;také samozřejmě proti vchodu do studia vaší švagrové. Je to přesně ta stará paní, která si na vás stěžovala na obecním úřadě kvůli hluku z&#160;toho, jak pořád jezdíte autem. Už víte která?</p>
			<p class="MLP_text ParaOverride-1">PÁNEK: Ano. (Dost nevrle a&#160;otráveně.) Vím která. Taková stará kverulantka.</p>
			<p class="MLP_text ParaOverride-1">EDELWEISS: To záleží na úhlu pohledu. A&#160;když si na vás stěžovala, starosta jí poradil, ať si eviduje všechna noční vyrušení z&#160;vaší strany. Teda ze strany vás, Anny Pánkové a&#160;Václava Kulicha.</p>
			<p class="MLP_text ParaOverride-1">(Jan Pánek dopřál Pavlu Edelweissovi pohled na pozoruhodný dermatologický efekt ve formě naprostého zblednutí.)</p>
			<p class="MLP_text ParaOverride-1">Rozumím, jak se cítíte. Paní Semerádová pracovala jako účetní. Výborné povolání pro potenciálního svědka&#160;– je přesná, precizní a&#160;evidenci, kterou jí doporučil starosta, si vedla velmi pečlivě.</p>
			<p class="MLP_text ParaOverride-1">PÁNEK:&#160;–</p>
			<p class="MLP_text ParaOverride-1">EDELWEISS: Jsem rád, že vám to došlo. Víte, že jsme ve vašem studiu našli stopy krve? V&#160;tuto chvíli se ještě dělají testy DNA, ale je nám jasné, čí krev to bude.</p>
			<p class="MLP_text ParaOverride-1">PÁNEK: To je nesmysl. Chcete mě nachytat.</p>
			<p class="MLP_text ParaOverride-1">EDELWEISS: Na co?</p>
			<p class="MLP_text ParaOverride-1">PÁNEK: Žádná krev tam být nemůže.</p>
			<p class="MLP_text ParaOverride-1">EDELWEISS: Proč?</p>
			<p class="MLP_text ParaOverride-1">PÁNEK: Protože…</p>
			<p class="MLP_text ParaOverride-1">EDELWEISS: No proč?</p>
			<p class="MLP_text ParaOverride-1">PÁNEK: Tu nešťastnou holku přece uškrtili!</p>
			<p class="MLP_text ParaOverride-1">EDELWEISS: Kterou nešťastnou holku?</p>
			<p class="MLP_text ParaOverride-1">PÁNEK: Štěpánovou!</p>
			<p class="MLP_text ParaOverride-1">EDELWEISS: Hm… Že vám naskočila zrovna ona. Nemluvil jsem o&#160;ní. A&#160;jak to víte, že ji uškrtili?</p>
			<p class="MLP_text ParaOverride-1">PÁNEK: Někdo to říkal.</p>
			<p class="MLP_text ParaOverride-1">EDELWEISS: Neříkal to nikdo.</p>
			<p class="MLP_text ParaOverride-1">PÁNEK: Tak jsem to četl v&#160;novinách.</p>
			<p class="MLP_text ParaOverride-1">EDELWEISS: V&#160;žádných novinách ani v&#160;žádných zprávách detaily o&#160;příčině smrti nebyly zveřejněny.</p>
			<p class="MLP_text ParaOverride-1">PÁNEK: Asi v&#160;hospodě ve Štěpánově to někdo říkal.</p>
			<p class="MLP_text ParaOverride-1">EDELWEISS: Ne.</p>
			<p class="MLP_text ParaOverride-1">PÁNEK: Tak ta ženská, co ji našla, to někde říkala.</p>
			<p class="MLP_text ParaOverride-1">EDELWEISS: To by byla génius! Takhle na jediný letmý pohled by to nepoznal ani patolog.</p>
			<p class="MLP_text ParaOverride-1">PÁNEK: Tak nevím kdo. Ale slyšel jsem to.</p>
			<p class="MLP_text ParaOverride-1">(Edelweiss se spokojeně usmál. Tohle ho naučila Velká Sova, klasická <span class="MLP_znak_kurziva_11b">colombovská finta</span>.)</p>
			<p class="MLP_text ParaOverride-1">EDELWEISS: Tu krev jsme tam doopravdy našli. Znásilnili jste ji a&#160;pak mučili. Z&#160;toho byla ta krev. Ne ze způsobu vraždy, ale z&#160;mučení.</p>
			<p class="MLP_text ParaOverride-1">PÁNEK: Chci se dohodnout.</p>
			<p class="MLP_text ParaOverride-1">EDELWEISS: Vy se chcete dohodnout? Nebuďte směšný! Máme toho tolik, že budete sedět nejmíň dvacet let. S&#160;lidma jako vy žádný dohody uzavírat nebudu. Takže to zkusíme znova. Kde jste byl dneska v&#160;noci?</p>
			<p class="MLP_text ParaOverride-1">PÁNEK: Už jsem to říkal.</p>
			<p class="MLP_text ParaOverride-1">EDELWEISS: Doma?</p>
			<p class="MLP_text ParaOverride-1">PÁNEK: Ano, doma.</p>
			<p class="MLP_text ParaOverride-1">EDELWEISS: Pustím vám záznam telefonátu, který jsme obdrželi na tísňovou linku dnes v&#160;noci ve 23:45. Hovor šel z&#160;telefonní budky na Kmochové ulici. Víte, kde to je?</p>
			<p class="MLP_text ParaOverride-1">PÁNEK: Ne.</p>
			<p class="MLP_text ParaOverride-1">EDELWEISS: Vy jste nikdy nebyl na návštěvě u&#160;svého bratra?</p>
			<p class="MLP_text ParaOverride-1">PÁNEK: Jistěže ano.</p>
			<p class="MLP_text ParaOverride-1">EDELWEISS: Pak musíte také vědět, kde je Jílová ulice. Ty dvě ulice spolu sousedí.</p>
			<p class="MLP_text ParaOverride-1">(Edelweiss vložil do přenosného magnetofonu na stole kazetu.)</p>
			<p class="MLP_text ParaOverride-1">Hlas v&#160;magnetofonu, huhlavý, hluboký, zkreslený k&#160;nepoznání: „Chci ohlásit, že jsem viděl, jak tady na Jílové zastavuje auto a&#160;hází do kontejneru tělo. Šlo o&#160;Citroёn C8 SPZ 2M5 3701. Viděl jsem tu značku dobře.“</p>
			<p class="MLP_text ParaOverride-1">(Edelweiss zastavil magnetofon.)</p>
			<p class="MLP_text ParaOverride-1">EDELWEISS: Náš technik říkal, že to prošlo programem na digitální modulaci hlasu. Ukázali jsme mu vaše studio ve Štěpánově a&#160;představte si: on tam na počítači přesně takový program našel. (Ze složky před sebou vytáhl rukou naškrábaný lísteček.) Prý je to velice jednoduché. „Technologie THX, aplikace VoiceX.“ Protáhl tu nahrávku zpětně na vašem zařízení a&#160;poslechněte si výsledek.</p>
			<p class="MLP_text ParaOverride-1">(Edelweiss znovu pustil nahrávku, tentokrát z&#160;magnetofonu zněl normální lidský hlas. Pánek vyděšeně zíral na magnetofon.)</p>
			<p class="MLP_text ParaOverride-1">PÁNEK: To je nějaký podvrh!</p>
			<p class="MLP_text ParaOverride-1">EDELWEISS: Skutečně jste si myslel, že na tohle se nedá přijít? Moje šéfová, majorka Výrová, má teorii, že člověk, který spáchá zločin, mívá omezenou představivost. Chybí mu fantazie. Nejenže si nedokáže představit, jakou bolest a&#160;utrpení může způsobit jiným lidem, ale hlavně si neumí představit, že by těm jeho lžím mohl někdo nevěřit.</p>
			<p class="MLP_text ParaOverride-1">PÁNEK:&#160;–</p>
			<p class="MLP_text ParaOverride-1">EDELWEISS: Dám vám jedinou radu: Máte zde svého právníka. Poraďte se s&#160;ním. Na stole je papír a&#160;pero. Sepište doznání. Žádné lži a&#160;výmysly, ale doznání. Napište kdo, kdy, co a&#160;jak. A&#160;taky proč. Pak uvidíme. Máme tady i&#160;Pánkovou a&#160;Kulicha. Víte, co oni udělají? Všechno hodí na vás. Jediná vaše šance&#160;– ne na záchranu, ale na to, abyste nestrávil zbytek života v&#160;kriminále, je říct pravdu. Naprostou stoprocentní pravdu. Která bude souhlasit s&#160;důkazy, které už máme.</p>
			<p class="MLP_text ParaOverride-1">PÁNEK: Co pak se mnou bude?</p>
			<p class="MLP_text ParaOverride-1">EDELWEISS: Státní zástupce zohlední vaši ochotu spolupracovat a&#160;pravdomluvnost.</p>
			<p class="MLP_text_-I- ParaOverride-1">Konec záznamu.</p>
			<p class="MLP_text_bez1radku_-12-0- ParaOverride-1">Edelweiss vstal a&#160;šel ke dveřím. „Jo a&#160;mimochodem&#160;– kde je Josef Nemrava nebo jeho tělo?“</p>
			<p class="MLP_text ParaOverride-1">„Proboha, to já fakt nevím. Vůbec jsem netušil, že se s&#160;ním něco stalo, dokud…“</p>
			<p class="MLP_text ParaOverride-1">„Dokud co?“</p>
			<p class="MLP_text ParaOverride-1">„Dokud mi to ráno neřekl Venca Kulich.“</p>
			<p class="MLP_text ParaOverride-1">„Dobře. Papír, pero a&#160;pište.“</p>
			<p class="MLP_text ParaOverride-1">Pavel Edelweiss vyšel ze dveří a&#160;na chodbě se opřel o&#160;stěnu, aby vydechl. Adrenalin mu zvýšil tepovou frekvenci, srdce mu bušilo tak, že musel zhluboka dýchat, aby nabral dech. První velký samostatný výslech! A&#160;nezvoral to. Nezvoral to!</p>
			<p id="_idParaDest-75" class="MLP_uroven3_nadpis ParaOverride-1">LXV.</p>
			<p class="MLP_text_bez1radku ParaOverride-1">Václava Kulicha si vzal na starost sám Nejvyšší. Když vešel do výslechové místnosti, našel Kulicha rozvaleného na židli a&#160;dožadujícího se cigaret, které zůstaly ležet na jeho stole v&#160;zámečnické dílně. Měl na sobě pracovní kombinézu se skvrnami od oleje, z&#160;náprsních kapes mu trčel jakýsi hadr, který zřejmě sloužil jako utěrka na hrubé ruce s&#160;olámanými nehty, téměř tmavě hnědé od zažrané špíny a&#160;cigaret. Hygiena zřejmě nebyla Kulichovou nejsilnější stránkou. Štiplavá směs potu, piva a&#160;cigaretového kouře už stačila zaplnit uzavřenou místnost, takže sotva Vitouš strčil hlavu dovnitř, rychle vycouval a&#160;spustil klimatizaci. Kulich na něj hleděl drobnýma očima v&#160;zarud­lém, odulém obličeji. Na pravé lícní kosti mu vyskočila narůžovělá vyrážka, zřejmě navíc ještě podrážděná nedávným holením. Drze a&#160;sebevědomě se usmíval. Vitouš se na něj usmál taky&#160;– měl rád tenhle typ úsměšku na tvářích lidí jako Kulich. Měl to rád, protože se vždycky těšil na okamžik, kdy těmhle lidem dojde, že jsou úplně v&#160;prdeli, a&#160;ten úsměšek jim z&#160;jejich samolibých ksichtů zmizí.</p>
			<p class="MLP_text ParaOverride-1">Výslech probíhal rychle.</p>
			<p class="MLP_text ParaOverride-1">Ne, Kulich nechce advokáta. Přece nebude vyhazovat peníze za něco, co nepotřebuje.</p>
			<p class="MLP_text ParaOverride-1">Nemrava je kokot, kterej jen buzeruje lidi, a&#160;Kulich o&#160;něm nic neví.</p>
			<p class="MLP_text ParaOverride-1">Babu Semerádovou zná, je to stará rakovina, co v&#160;jednom kuse někde prudí. On, Kulich, se o&#160;ni nezajímá.</p>
			<p class="MLP_text ParaOverride-1">Kam šel včera v&#160;noci Nemrava, ho nezajímá. On ho neviděl.</p>
			<p class="MLP_text ParaOverride-1">Stopy krve v&#160;jeho služební dodávce? Co on s&#160;tím má? S&#160;tím autem jich jezdí víc. I&#160;na podvozku? No a? Asi přejel kočku nebo ježka. Nic o&#160;tom neví.</p>
			<p class="MLP_text ParaOverride-1">Pánka zná. Pánkovou taky, ale jen povrchně. Ano, pronajímá jim nějakou místnost, ale co oni tam dělají nebo nedělají, to není jeho starost. On, jako Kulich, se stará o&#160;svý věci a&#160;není jak ta stará kráva Semerádová, aby někde šmejdil a&#160;strkal nos do cizích věcí. Žádnou Štěpánovou nezná. O&#160;její vraždě nic neví. On se o&#160;takový věci nezajímá. Prej to udělali satanisti nebo co. Zeptejte se chlapů, jestli je nějakej satanista. A&#160;může už jít? Stojí mu práce, šéf si na áčka moc nepotrpí.</p>
			<p class="MLP_text ParaOverride-1">Ne, už jim nemá dál co říct. Tím skončil.</p>
			<p class="MLP_text ParaOverride-1">Viktor Vitouš vyšel z&#160;výslechové místnosti. Kulicha jeho úsmě­šek nepřešel. Vitouše ovšem také ne a&#160;přikázal dát toho debila pod zámek.</p>
			<p id="_idParaDest-76" class="MLP_uroven3_nadpis ParaOverride-1">LXVI.</p>
			<p class="MLP_text_bez1radku ParaOverride-1">Doktor Anděl předal Marii složku, pak s&#160;ní asi pět minut tiše hovořil a&#160;procházel s&#160;ní obsah dokumentů, které pro ni připravil. Pak si Marie přečetla Pánkovu výpověď. Zaměřila se hlavně na vraždu Zdeny Králové. Pánek nešetřil detaily…</p>
			<p class="MLP_text ParaOverride-1">Zdena Králová si zvedla límec své džínové bundy a&#160;spěchala po Einsteinově ulici ke křižovatce s&#160;dlouhou ulicí Jílovou, táhnoucí se přes celé sídliště dolů na Kmochovu k&#160;autobusovým zastávkám. Jakmile na Jílové sešla o&#160;blok níže, při přecházení dalšího křížení s&#160;vedlejší ulicí vedle ní přibrzdilo roztomile kulaté autíčko a&#160;u&#160;místa spolujezdce se automaticky stáhlo okýnko. </p>
			<p class="MLP_text ParaOverride-1">„Haló, slečno, prosím vás…,“ Anna Pánková se natahovala přes sedadlo spolujezdce, co to jen bezpečnostní pás dovolil.</p>
			<p class="MLP_text ParaOverride-1">Zdena se zastavila a&#160;nahrbila, aby lépe viděla do okýnka: „Ano?“</p>
			<p class="MLP_text ParaOverride-1">„Vyznáte se tady? Já se zamotala a&#160;jsem úplně v&#160;pytli. Jak se dostanu na Werichovu ulici?“</p>
			<p class="MLP_text ParaOverride-1">Bože! Samo nebe mi ji seslalo! „Na Werichovu?“ ujistila se.</p>
			<p class="MLP_text ParaOverride-1">„Ano,“ odvětila Pánková.</p>
			<p class="MLP_text ParaOverride-1">„Tam já zrovna jdu. Když mě svezete, ukážu vám cestu.“</p>
			<p class="MLP_text ParaOverride-1">„No to je úplně skvělý,“ zajásala Pánková a&#160;dveře na místě spolujezdce se otevřely.</p>
			<p class="MLP_text ParaOverride-1">„Díky moc! V&#160;tomhle hrozným počasí shánět autobus…“</p>
			<p class="MLP_text ParaOverride-1">„Jo jo, je to náhodička,“ řekla Pánková. „Dejte si pás.“</p>
			<p class="MLP_text ParaOverride-1">Zdena Králová se připásala a&#160;auto se rozjelo.</p>
			<p class="MLP_text ParaOverride-1">„Nečas, co?“ prohodila Pánková.</p>
			<p class="MLP_text ParaOverride-1">„Blbý počasí,“ přitakala Zdena Králová.</p>
			<p class="MLP_text ParaOverride-1">„A&#160;co tak sama takhle v&#160;noci?“</p>
			<p class="MLP_text ParaOverride-1">„Blbej chlap.“</p>
			<p class="MLP_text ParaOverride-1">Pánková se zasmála. „Blbý počasí a&#160;blbej chlap. Prostě pech.“</p>
			<p class="MLP_text ParaOverride-1">V&#160;tu chvíli Zdena Králová periferním viděním zaregistrovala za sebou pohyb. Ale než se stačila otočit a&#160;ověřit si, jestli se jí to náhodou nezdálo, Jan Pánek se náhle posadil na zadním sedadle a&#160;natáhl jí přes hlavu igelitovou tašku. Pokusila se zabojovat, ale Pánková se ohnala a&#160;vší silou jí loktem udeřila do břicha. Zdena Králová bolestí dávivě vydechla, ale když se pokusila nadechnout, místo vzduchu do úst nasála igelit. Začala se dávit, dostala další ránu loktem do břicha, a&#160;jak byla z&#160;večera přejedená, ústa se jí zaplnila štiplavými zvratky. Do nosu natáhla pálivé hořké žaludeční šťávy, které jí leptaly nosní sliznici, z&#160;očí jí tekly slzy. Nemohla dýchat a&#160;žaludek dál vyvrhoval svůj obsah. Zoufale kolem sebe mlátila rukama a&#160;kopala nohama, ale člověk za ní byl mimo dosah a&#160;igelit obličej obepínal stále pevněji. Zalapala po vzduchu, ale místo kyslíku se jí do plic dostal obsah žaludku. Bolest, nepředstavitelné zoufalství, boj o&#160;dohasínající život. Pánková do ní z&#160;vedlejšího sedadla znovu a&#160;znovu mlátila, nějakým nesmyslným proudem myšlenek si Zdena Králová na chvilku představila, že může dýchat a&#160;mluvit a&#160;obrací se plačtivým hlasem na tu ženu s&#160;otázkou: „Co jsem vám udělala?“ Ještě další úder loktem do břicha a&#160;pak už to bylo všechno.</p>
			<p class="MLP_text ParaOverride-1">Auto zastavilo.</p>
			<p class="MLP_text ParaOverride-1">Jan Pánek povolil igelit a&#160;přiložil Zdeně Králové dva prsty na krční tepnu.</p>
			<p class="MLP_text ParaOverride-1">„Je po ní?“ zeptala se Anna.</p>
			<p class="MLP_text ParaOverride-1">„Je.“ Vystoupil a&#160;rozhlédl se. Z&#160;jedné strany byli kryti přístřeškem na popelnice, z&#160;druhé řadou bříz lemujících Jílovou ulici. Navlékl si rukavice a&#160;otevřel víko jednoho z&#160;kontejnerů. Byl plný. Ale vedlejší zelený kontejner na sklo zřejmě nedávno vyvezli. Společně vytáhli Zdenu Královou z&#160;vozu. I&#160;přes velká ňadra byla drobná a&#160;lehká. Pánkovi nečinilo žádné potíže přehodit ji přes okraj kontejneru, zatímco jeho švagrová držela víko. Přehodil horní půlku těla přes hranu kontejneru. To, co ještě před chvílí bylo živou Zdenou Královou, se přelomené v&#160;pase zhouplo, Pánek nadzvedl nohy a&#160;tělo sklouzlo přes okraj. Ozvalo se žuchnutí a&#160;třesk skla. Anna plná šťastného uspokojení s&#160;vervou zavřela víko zeleného plastového kontejneru s&#160;nálepkou SKLO a&#160;pokyny, co vše se dovnitř smí nebo nesmí házet. O&#160;tělech tam samozřejmě nebyla ani zmínka. Pomalu přestávalo pršet.</p>
			<p class="MLP_text_bez1radku_-12-0- ParaOverride-1">Edelweiss netrpělivě čekal, až se jeho šéfová dá do výslechu. Marie pokývala hlavou. „No, se Štěpánovou zatím počkám. Vyrukuju na ni s&#160;Královou, z&#160;toho se nebude moct vykroutit.“</p>
			<p id="_idParaDest-77" class="MLP_uroven3_nadpis ParaOverride-1">LXVII.</p>
			<p class="MLP_text_bez1radku ParaOverride-1">Ve vyšetřovně už čekala Anna Pánková se svým právníkem. Z&#160;vedlejší místnosti přes sklo vše sledovali Pavel Edelweiss s&#160;Kristýnou Horovou; jakmile vešel starý doktor, Edelweiss vstal a&#160;uvolnil mu svou židli.</p>
			<p class="MLP_text ParaOverride-1">Anna Pánková mlčela, vzdorně se dívala na hodiny na zdi, popuzená a&#160;otrávená z&#160;dlouhého čekání. Právník v&#160;drahém černo­stříbrném obleku si zachovával standardní profesionální výraz nezúčastněnosti.</p>
			<p class="MLP_text ParaOverride-1">Jakmile Marie vešla do výslechové místnosti, vstal, upravil si sako a&#160;pozdravil se s&#160;ní.</p>
			<p class="MLP_text ParaOverride-1">Marie zahájila výslech a&#160;právník okamžitě spustil:</p>
			<p class="MLP_text ParaOverride-1">„Dovolte mi za prvé přednést krátké prohlášení: Moje mandantka vyslovuje hlubokou lítost nad zraněním, které způsobila mladému policistovi. Své zadržení považuje za neoprávněné, nicméně trvá na tom, že útok, jehož hluboce lituje, nebyl primárně veden proti přítomnému policistovi. Ráda by se se zraněným policistou osobně setkala, omluvila se mu a&#160;nabídla mu finanční kompenzaci v&#160;rámci mimosoudního vyrovnání. To za prvé.“</p>
			<p class="MLP_text ParaOverride-1">Advokát se odmlčel. Když Marie nereagovala, pokračoval:</p>
			<p class="MLP_text ParaOverride-1">„Za druhé musím co nejdůrazněji protestovat proti zadržení své klientky a&#160;hlavně proti tomu, jakému se jí zde dostalo zacházení. Nejprve čekala dvě hodiny na můj příjezd, další více než dvě hodiny jste nechali čekat i&#160;mne. Nicméně i&#160;přesto jménem své klientky navrhuji, že pokud ji okamžitě necháte jít, nepodá na vaše jednání stížnost.“</p>
			<p class="MLP_text ParaOverride-1">Marie mlčela. Vzhledem k&#160;tomu, že znala právníkovy taxy, nechápala, proč si stěžuje. Za dvě hodiny čekání bude moct otci Pánkové naúčtovat jedenáct tisíc, aniž by musel hnout prstem. Plus DPH. Rozhodla se právníka ignorovat.</p>
			<p class="MLP_text ParaOverride-1">„Anno Pánková, byla jste zadržena pro podezření z&#160;vražd Vero­niky Štěpánové, Františka Spáčila a&#160;Zdeny Králové. Součástí vyšetřování je i&#160;šetření zmizení Josefa Nemravy. Pokud nám v&#160;této souvislosti poskytnete jakékoliv informace, nebudete obviněna ze spolupachatelství tohoto dalšího trestného činu.“</p>
			<p class="MLP_text ParaOverride-1">Pánková mlčela.</p>
			<p class="MLP_text ParaOverride-1">„Důkazy, paní majorko,“ řekl právník.</p>
			<p class="MLP_text ParaOverride-1">„Jan Pánek jakožto spolupachatel nám poskytl své přiznání. Rozhodl se spolupracovat. Ale chcete důkazy…“</p>
			<p class="MLP_text ParaOverride-1">Marie otevřela Andělovu složku a&#160;vyskládala na stůl pětici fotografií, všechno detaily těla mrtvé Zdeny Králové.</p>
			<p class="MLP_text ParaOverride-1">„V&#160;tuto chvíli můžeme dokázat, že Zdena Králová byla zavražděna ve vašem voze, Citroёnu C3, SPZ 2M61719. Na spínači bezpečnostního pásu zanechala otisk svého levého palce. Zde a&#160;zde (Marie ukázala na dvě fotografie s&#160;detaily modřiny a&#160;odřeniny na pravé klíční kosti oběti.) vidíte stopy bezpečnostního pásu, které nejspíše vznikly během předsmrtného zápasu oběti. Na bezpečnostním pásu spolujezdce ve vašem voze jsme našli kožní epitely přesně v&#160;místě odpovídajícím oděrkám oběti. Zde je předběžná laboratorní zpráva z&#160;analýzy bezpečnostních pásů. (Na stole ze složky přistál další dokument.) Stopy kůže budou samozřejmě podrobeny testu DNA, výsledek se ovšem dá očekávat.“</p>
			<p class="MLP_text ParaOverride-1">Právník se nadechl, Marie mu však nedala příležitost cokoliv namítnout.</p>
			<p class="MLP_text ParaOverride-1">„Na této fotografii vidíte&#160;– a&#160;zde a&#160;zde také&#160;– detaily odřenin na pravém nártu a&#160;levé holeni zavražděné Zdeny Králové. Podle vy­jádření patologa odpovídají opět zraněním při předsmrtném zápase, kdy oběť kopala nohama a&#160;zranila se o&#160;spodní hranu přístrojové desky automobilu. (Další list papíru.) Naši technici našli na odpovídajícím místě ve vašem voze&#160;– fotodokumentace samozřejmě bude součástí vyšetřovacího spisu, toto je jen předběžná zpráva&#160;– stopy krve a&#160;opět stopy kůže. Je tedy naprosto jasné, že místem, kde byla Zdena Králová zavražděna, byl váš automobil. A&#160;k&#160;tomu máme ještě svědectví a&#160;přiznání Jana Pánka.“</p>
			<p class="MLP_text ParaOverride-1">„Nesmysl,“ promluvila konečně i&#160;Anna Pánková. „Honza měl půjčené mé auto a&#160;tu dotyčnou, kterou vůbec neznám, zabil společně s&#160;mým mužem. Teď se to snaží na mě hodit.“</p>
			<p class="MLP_text ParaOverride-1">„Váš manžel celou noc neopustil váš dům. Sledovali jsme ho.“</p>
			<p class="MLP_text ParaOverride-1">„Jistě lze najít tucet vysvětlení, jak a&#160;kým byla oběť ve voze mé klientky usmrcena…,“ spustil právník.</p>
			<p class="MLP_text ParaOverride-1">„Zavražděna,“ opravila jej Marie Výrová.</p>
			<p class="MLP_text ParaOverride-1">„Nemáte jediný důkaz, že má klientka byla v&#160;době vraždy ve voze také.“</p>
			<p class="MLP_text ParaOverride-1">„Máme motiv, máme svědeckou výpověď a&#160;přiznání Jana Pánka.“</p>
			<p class="MLP_text ParaOverride-1">„Vraha,“ řekl právník.</p>
			<p class="MLP_text ParaOverride-1">„Spolupachatele,“ upřesnila Marie.</p>
			<p class="MLP_text ParaOverride-1">Právník se znovu nadechl.</p>
			<p class="MLP_text ParaOverride-1">„Podívejte, pane doktore, tyhle řeči si nechte k&#160;soudu. Já budu pokračovat. Objevili jsme místo činu vraždy Veroniky Štěpánové. Máme svědka, který si pečlivě evidoval, kdy tam vaše klientka byla. Pečlivá snaživá sousedka, pravidelně rušená hlukem z&#160;nahrávacího studia vaší mandantky. Takže&#160;– máme motiv, místo činu, svědectví, přiznání. Můžete, paní Pánková, zapírat, jak chcete. K&#160;ničemu vám to ale nebude. Na místo vraždy Veroniky Štěpánové zítra přijedou specialisté z&#160;Brna, naši technici zkoumají každý kousek vašeho oblečení. Budeme mít důkazů! Tak strašně jste se snažila všechno svalit na manžela, že vás ani nenapadlo uklízet své vlastní stopy.“</p>
			<p class="MLP_text ParaOverride-1">„Blbost!“ vybuchla Pánková. „Nic nemáte! Všechno to byl Jiří, všechno to udělal on!“</p>
			<p class="MLP_text ParaOverride-1">„Víte,“ řekla najednou Marie zcela jiným tónem, chápavým a&#160;vemlouvavým, „já v&#160;podstatě chápu, co vás vedlo k&#160;vraždě. Byl to ten potrat, že? Dozvěděla jste se&#160;– nejspíš vám to řekl váš švagr, aby docílil toho, že odejdete od manžela a&#160;stanete se jeho milenkou&#160;– že váš muž stále udržuje poměr s&#160;Veronikou Štěpánovou…“ Anna Pánková na Marii nechápavě hleděla, zaskočená změnou tónu a&#160;náhlým obratem&#160;– tak intimním a&#160;osobním.</p>
			<p class="MLP_text ParaOverride-1">„Byla to esemeska. Jiří jí napsal esemesku, kde žadonil, ať se k&#160;němu vrátí,“ řekla.</p>
			<p class="MLP_text ParaOverride-1">Marie pokývala hlavou.</p>
			<p class="MLP_text ParaOverride-1">„A&#160;pak jste ji náhodou viděli ve Štěpánově. Vy jste ji neznala, ale váš švagr ano. Řekl vám, kdo to je.“</p>
			<p class="MLP_text ParaOverride-1">Anna pokývala hlavou. Právník se k&#160;ní naklonil a&#160;cosi jí varovně pošeptal do ucha.</p>
			<p class="MLP_text ParaOverride-1">„Pomsta za ten potrat,“ vzdychla Marie. „Ale proč tolik krutosti? K&#160;čemu to mučení?“</p>
			<p class="MLP_text ParaOverride-1">„Byla to mizerná kurva!“ odpověděla Pánková plná nenávisti. „A&#160;připravila mě o&#160;dítě. Chápete to? Připravila mě o&#160;dítě!“</p>
			<p class="MLP_text ParaOverride-1">„Ne,“ na to Marie. „O&#160;dítě jste se připravila sama. O&#160;všechny další děti. Protože až vylezete z&#160;vězení, budete už tak stará, že si o&#160;dětech budete moct nechat jenom zdát.“</p>
			<p class="MLP_text ParaOverride-1">Marie vstala. „A&#160;z&#160;toho, co o&#160;Veronice Štěpánové vím, mohu jen soudit, že šlo o&#160;velmi jemnou, milou, inteligentní ženu, která měla tu smůlu, že se zamilovala do vašeho manžela.“</p>
			<p class="MLP_text ParaOverride-1">„Nic na mě nemáte!“ vykřikla Pánková. „To všechno Jiří. Nemáte proti mně jediný důkaz.“</p>
			<p class="MLP_text ParaOverride-1">„To už nechte na nás,“ řekla Marie a&#160;odešla z&#160;vyšetřovny.</p>
			<p class="MLP_text_bez1radku_-12-0- ParaOverride-1">Prošla chodbou&#160;– mezitím z&#160;výslechové místnosti vyšli Edelweiss, Kristýna i&#160;doktor&#160;– a&#160;aniž by si kohokoliv všimla, práskla za sebou dveřmi své kanceláře. Ruce se jí třásly, lomcoval s&#160;ní neuvěřitelný vztek a&#160;bezmoc a&#160;zuřivá nenávist vůči takové míře krutosti a&#160;bezcitnosti. Šokovaná svou vlastní citovou angažovaností otevřela v&#160;notebooku příslušné soubory a&#160;pustila si tu písničku, která se tak hodila k&#160;tomuhle vyšetřování. A&#160;když přišel její závěr&#160;– <span class="MLP_znak_kurziva_11b">Ale vy, co filozofujete o&#160;hanbě a&#160;kritizujete každou zbabělost, teď si teprve pořádně zakryjte tvář, protože teď přišel čas na vaše slzy</span><span class="CharOverride-5"><span id="footnote-000-backlink"><a class="_idFootnoteLink _idGenColorInherit" href="../Text/pripad_pro_exorcistu_015.xhtml#footnote-000">1</a></span></span>&#160;–, udělala to, o&#160;čem mladý Bob Dylan zpíval.</p>
			<hr class="HorizontalRule-1"/>
			<div class="_idFootnotes">
				<div id="footnote-000" class="_idFootnote">
					<p class="MLP_pozn_pod_carou ParaOverride-1"><a class="_idFootnoteAnchor _idGenColorInherit" href="../Text/pripad_pro_exorcistu_015.xhtml#footnote-000-backlink">1</a>  Citát z písně Boba Dylana v překladu Michala Bystrova.</p>
				</div>
			</div>
		</div>
</body>
</html>